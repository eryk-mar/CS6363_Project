71

Wzôjné rozmienié kaszëbsczégò i pòlsczégò jãzëka
Hanna Makurat-Snuzik (Gdańsk)
Povzetek
Kašubi dandanes na splošno dobro razumejo poljščino, medtem ko Poljaki ne morejo vedno
razumeti kašubščine. Lahko razumejo polonizirana južna kašubska narečja, severna narečja
tega jezika pa so zanje pogosto nerazumljiva zaradi številnih fonetičnih in leksikalnih arhaizmov. Poljakom je tudi tež­ko razumeti literarni kašubski jezik, v katerem je veliko umetno
ustvarjenih oblik, besedišče pa je vzeto iz različnih kašubskih narečij. Standardna kašubščina
je tako nerazumljiva tako Poljakom kot tudi Kašubom, ki poznajo le eno od narečnih variant
kašubščine. Poleg tega razumevanje govorjene kašubščine otežuje razmeroma veliko število
nemških izposojenk. Zdi se tudi, da so pisana kašubska besedila lažja za razumevanje od
govorjenih. Kljub zgoraj omenjenim razlikam imata poljščina in kašubščina veliko skupnega.
Oba jezika imata vse značilnosti zahodnoslovanskih jezikov in nekatere poteze lehitskih jezikov. Podobnosti ne izvirajo le iz skupnega izvora, temveč tudi iz jezikovnih stikov. Po eni
strani Poljaki pogosto ne razumejo kašubščine, po drugi strani pa je bil status ka­šub­šči­ne kot
samostojnega jezika dolga leta pod vprašajem prav zaradi številnih podobnosti s poljščino.
Ključne besede: kašubščina, poljščina, medsebojno razumevanje, literarni jezik, narečje

Abstract
The Polish language is currently widely understood by Kashubs, while Poles are not always
able to understand the Kashubian language. They may understand the Polonized southern
Kashubian dialects, while the northern dialects of this language are usually incomprehensible to them because of the numerous phonetic and lexical archaisms in these dialects. It is
also difficult for the Poles to understand the literary Kashubian language, in which there are
numerous forms artificially created and vocabulary taken from various Kashubian dialects.
Furthermore, standard Kashubian may be incomprehensible not only for Poles, but also for
Kashubs who know only one dialect variant of the Kashubian language. Moreover, quite a
large number of borrowings from German may make it difficult to understand the speech of
Kashubians. It also seems that Kashubian written texts can be easier to understand than spoken texts. Despite the differences mentioned above, the Kashubian and Polish languages have
much in common. Both of these languages have all the qualities of the West Slavic languages,
and also features of the Lechitic languages. The similarities result not only from the genetic
relationship, but also from linguistic contacts. On the one hand Poles often do not understand
the Kashubian language, on the other hand the status of Kashubian has been questioned for
many years because of its numerous similarities with Polish.
Keywords: the Kashubian language, the Polish language, mutual understanding, literary language, dialect

Itercomprehensio_FINAL.indd 71

2. 07. 2020 13:46:13

72

H anna M akurat -S nuzik

1

Wprowadzenié

Téma wzôjnégò rozmieniô kaszëbiznë i pòlaszëznë nie òsta donądka wjimno
òbrobionô w nôùkòwëch òprôcowaniach. Merk na sprawã nierozmieniô przez
Pòlôchów kaszëbsczi mòwë a pisënkù dôł Alfred Majewicz w artiklu pt. Kashubian Choices, Kashubian Prospects: a Minority Language Situation in Northern
Poland, piszącë: “Spoken Kashubian seems in­comprehensible to an untrained
Polish ear, and difficulties with written texts, although varying according to the
text, are also substantial” (Majewicz 1996: 42). Ten sóm badéra dôł bôczënk, że
przedolmaczenié przez Lecha Bądkòwsczégò w 1964 r. na pòlsczi jãzëk kaszëbsczégò dokazu Żëcé i przigòdë Remùsa Aleksãdra Majkòwsczégò mùszało wënikac z pòtrzebë dokònaniô taczi translacji, t.j. nierozmieniô przez Pòlôchów
kaszëbsczégò tekstu (Majewicz 1996: 42). Sprawa bilingwalnoscë Kaszëbów, a
téż rozmieniô przez nich pòlsczégò jãzëka òsta téż òpisónô w wëdóny przeze
mie mònografii pt. Interferencjowé przejinaczi w gôdce bilingwalny spòlëznë Kaszub (Makurat 2014). Téma mòżlëwégò rozmieniô kaszëbsczégò jãzëka przez
Pòlôchów i pòlsczégò jãzëka przez Kaszëbów wëmôgô równak barżi wjimnëch
badérowaniów i nôùkòwégò òpisënkù.

2

Kaszëbi jakno bilingwalnô spòlëzna

Gôdającë w XXI stalatim ò wzôjnym rozmienim kaszëbiznë i pòlaszëznë przez
brëkòwników tëch jãzëków, nót je dawac bôczënk tak pò prôwdze leno na prob­
lem z rozmienim kaszëbsczégò jãzëka przez Pòlôchów, kò ùżitkòwnicë kaszëbiznë wiedno bez jiwru są w sztãdze zrozmiec pòlsczi jãzëk. Trzeba pamiãtac,
że Kaszëbi są spòlëzną bilingwalną, jaczi przedstôwcë colemało pòsługiwają sã
dwùma zôpadnosłowiańsczima mòwama. Nawetka jeżlë niechtërny z mieszkańców Kaszëb w kòmùnikacji aktiwno ùżiwają leno jednégò z jãzëków, to drëgą z mòwów znają przënômni pasywno. Òb czas òbéńdowëch badérowaniów,
jaczé jem prowadza na całëch Kaszëbach w latach 2005-2010, zdarzëło mie sã
pòtkac przedstôwców starszi generacji Kaszëbów, jaczi nie bëlë w sztãdze prakticzno ùżëwac pòlsczégò jãzëka w gôdce, równak rozmielë ten jãzëk w całoscë.
Midzë reprezentantama młodszégò pòkòleniô Kaszëbów zato dało sã zaòbserwòwac czãsté pòsługiwanié sã leno pòlsczim jãzëkã, ale òdbiéranié przekazów
nié leno pò pòlskù, ale téż pò kaszëbskù. Terôczasno nierzôdkò je téż pòtikóny
asymetriczny mòdel kòmùnikacji – przedstôwca starszi generacji fòrmùłuje swòje wëpòwiescë pò kaszëbskù, zato reprezentant młodszégò pòkòleniô òdpòwiôdô
pò pòlskù (Makurat 2014).

Itercomprehensio_FINAL.indd 72

2. 07. 2020 13:46:13

W zôjné rozmienié kaszëbsczégò i pòlsczégò jãzëka

73

Nót je rzeknąc, że mùszebnosc znajemnotë pòlsczégò jãzëka przez Kaszëbów wënikô z òbserwòwóny dzysdnia dominacji pòlaszëznë na kaszëbsczi jãzëkòwi òbéńdze. Kaszëbizna jakno jãzëk zdominowóny przez nôrodną państwòwą pòlaszëznã
je stãpniéniowò eliminowónô z rozmajitëch òbrëmiów żëcô. Zato mieszkańcóm
Kaszëb brëkòwné je znanié pòlsczégò jãzëka, cobë mòglë òni spòlëznowò czë ekònomiczno fùnkcjonowac w pòlsczim państwie. Z tëch przëczënów na kaszëbsczi
jãzëkòwi òbéńdze ni ma dzysdnia taczich Kaszëbów, jaczi czësto nie znelëbë i nie
rozmielëbë pòlsczégò jãzëka. Midzë przedstôwcama starszégò pòkòleniô – przede
wszëtczich tima ùrodzonyma przed II swiatową wòjną, jaczi nie chòdzëlë do pòlsczi szkòłë – nierôz mòżno pòtkac personë ze znajemnotą pòlaszëznë leno pasywną.
Gwësno równak mòżno dokònac generalizacji i ùznac, że wszëtcë Kaszëbi żëjący
dzysdnia na Kaszëbach rozmieją pòlsczi jãzëk (Makurat 2016).
Trzeba nadczidnąc, że na kaszëbsczi jãzëkòwi òbéńdze nié blós ni ma jiwru z rozmienim kaszëbiznë czë pòlaszëznë przez pòchôdającëch stądka lëdzy, ale téż òstôł
wëtwòrzony trzecy strzódk pòrozmiewaniô, jaczim je kòntaktowi dialekt. Je òn
ùsadzony na fùndamence pòlsczégò jãzëka, zbògaconégò wielnyma fòneticznyma,
mòrfòlogicznyma, syntakticznyma i leksykalnyma elementama môlowëch kaszëbsczich gwarów. Je òn pòwszechno znóny i ùżiwóny na całëch Kaszëbach. Òstôł
stwòrzony przez pòkòlenié ùrodzoné w latach pò II swiatowi wòjnie, chtërnégò
przedstôwcowie bëlë sztrôfòwóny za ùżiwanié kaszëbiznë w szkòle w cządze Pòlsczi Rzeczpòspòliti Lëdowi. W tëch leżnoscach mielë òni ùdbã wëùczeniô swòjich
dzecy pòlsczégò jãzëka, równak z przëczënë, że nie znelë gò òni sami bëlno, kòntaktowelë sã z nômłodszim pòkòlenim za pòmòcą pòlaszëznë z wielnyma kaszëbsczima nalecëznama. Tak pòwstôł kòntaktowi dialekt, bãdący miészónką pòlsczégò
jãzëka i kaszëbsczich gwarów, jaczi je pòwszechno znóny i rozmióny przez wszëtczé pòkòlenia terôczasno żëjącé na Kaszëbach (Makurat 2014).
Tak tej Kaszëbi colemało rozmieją wszëtczé trzë kòdë ùżiwóné na kaszëbsczi
jãzëkòwi òbéńdze: pòtoczny pòlsczi jãzëk, przënôleżną dlô gwësnégò terenu kaszëbską gwarã i pòlskò-kaszëbsczi kòntaktowi dialekt. Znajemnota lëteracczi kaszëbiznë
nie je pòwszechnym zjawiszczã na Kaszëbach – rozmieją jã leno niewielny Kaszëbi.

3

Przëczënë jiwrów z rozmienim kaszëbsczégò jãzëka przez
Pòlôchów

Jinak mô sã sprawa z rozmienim kaszëbsczégò jãzëka przez lëdzy pòchôdającëch
z jinëch òbéńdów jak Kaszëbë. Nié wiedno są òni w sztãdze przënôleżno pòjąc
kaszëbską gôdkã. Zdôwô sã, że system fòneticzny kaszëbsczégò jãzëka je barżi
skòmplikòwóny nigle system pòlaszëznë, przez co kaszëbskô mòwa je drãgô do

Itercomprehensio_FINAL.indd 73

2. 07. 2020 13:46:13

74

H anna M akurat -S nuzik

rozmieniô przez òsobë znającé blós pòlaszëznã. Felënk rozmieniô kaszëbiznë je
czãsto pòtikóny przede wszëtczim w òtniesenim do lëdzy, jaczi ni mielë donądka
kòntaktu z kaszëbską gôdką i nie są z nią òsłëchóny. Mòżno bë sã domëszlac, że
dlô òsobë znający kaszëbiznã, jakô nigdë ni miała do ùczinkù z pòlską mòwą,
zrozmienié pòlaszëznë mògłobë bëc lżészé nigle zrozmienié kaszëbsczégò jãzëka
przez brëkòwnika pòlsczégò jãzëka, jaczi nigdë ni miôł do ùczinkù z kaszëbską
mòwą. Domësł ten mòżno przëjąc, dôwającë bôczënk na stãpiéń skòmplikòwaniô òbëdwùch jãzëkòwëch systemów. Tak tej jeżlë jidze ò wzôjną zrozmiałosc
kaszëbiznë i pòlaszëznë przez brëkòwników nëch jãzëków, mómë do ùczinkù
z asymetriczną jeleżnoscą: pòlsczi jãzëk je pòwszechno rozmiôny przez Kaszëbów, Pòlôchòwie zato nié wiedno sã w sztãdze pòjãc kaszëbiznã.
Gôdającë ò mòżlëwim nierozmienim kaszëbiznë przez personë pòchôdającë z
jinëch dzélów Pòlsczi jak Kaszëbë, trzeba téż dawac bôczënk na niejednorodnosc
kaszëbsczi mòwë. Wiele pôłniowëch gwarów kaszëbiznë je tak spòlaszałëch, że
Pòlôch mòże ni miec jiwru z jich zrozmienim. Nômni za pòlaszëzną szlachùją nordowé gôdczi kaszëbsczégò jãzëka, jaczé ùchòwałë wielné archajiznë, nié
leno leksykalné, ale téż fòneticzné czë mòrfòlogiczné. Zdzysłôw Stieber zmerkôł, że tipiczné dzysdnia dlô nordowi kaszëbiznë archajiznë czedës bëłë przirodné dlô całi òbéńdë Kaszëb. Równak w XII stalatim zaszłë przësëniãca zjawiszczów, jaczé parłãczëłë całé Kaszëbë, na nordã. Na skùtk nëch zmianów archajiznë òstałë wëpiarté na nôbarżi perifericzny part Kaszëb (Stieber 1974: 159),
jaczim są òsoblëwò gwarë nachôdającé sã na Hélsczim Półòstrowie. Kùrczenié
sã zasygù òbserwòwónëch na Kaszëbach archajiznów, w òsoblëwòscë tëch leksykalnëch i semanticznëch, w ùszłocë pòswiôdczonëch na szerszich òbéńdach,
mô cësk na pòtencjalną wikszą zrozmiałosc pôłniowëch gwarów kaszëbsczi
mòwë przez Pòlôchów. Nôbarżi drãgô do zrozmieniô je nordowô kaszëbizna, w
jaczi ùchòwałë sã reliktë, chtërne bëłë tipiczné dlô strzédnowieczny pòlaszëznë
z XVI stalatégò (Popowska-Taborska 1996: 67), a jaczé nie są ju dzysdnia rozpòznôwóné przez brëkòwników pòlsczégò jãzëka.
Jedną z kaszëbsczich fòneticznëch archajiznów ùchòwóną na nordze Kaszëb,
przëczëniającą sã do felënkù rozmieniô kaszëbiznë przez Pòlôchów, je baro mòcno zaznacziwóny rëszny dinamiczny akcent. Na skùtk jegò ùżiwaniô na nordowëch Kaszëbach akcentowóné zwãczi wëmôwióné są dłëżi, co przëczëniwô sã
do jiwrów ze zrozmienim kaszëbsczi mòwë przez lëdzy z bùtna (Stieber 1974:
414). Nót je dac bôczënk, że nordowô kaszëbizna z pòzdrzatkù na rëszny dinamiczny akcent, a téż jiné archajiznë, òsoblëwò te fòneticzné i leksykalné, nié
leno nie je rozmiónô przez Pòlôchów, ale téż przez samëch rodôdów – Kaszëbów pòchôdającëch z westrzédnëch, a òsoblëwò pôłniowëch Kaszëb. Mni problemów sprôwiô inicjalny akcent tipiczny dlô westrzédnëch i dzélowò pôłniowëch

Itercomprehensio_FINAL.indd 74

2. 07. 2020 13:46:13

W zôjné rozmienié kaszëbsczégò i pòlsczégò jãzëka

75

gwarów, chtëren dlôte że pôdô wiedno na pierszą szlabizã, mòże bëc òdczëtiwóny jakno barżi regùlarny, równak òn téż mòże bëc przeszkòdą w przënôleżnym
zrozmienim kaszëbsczi mòwë przez Pòlôchów, jaczi dzysdnia znają leno paroksytoniczny akcent na przedòstatną szlabizã.
Nót je téż dac bôczënk, że jinô je sprawa z rozmienim gwarowi a lëteracczi
kaszëbiznë. W lëteracczi òtmianie kaszëbsczégò jãzëka nalazło sã wiele fòrmów
sztëczno dotwòrzonëch, chtërnëch znaczënk nié leno może nie bëc jasny dlô
Pòlôchów, ale téż dlô samëch Kaszëbów pòsługiwającëch sã blós jakąs dialektalną òtmianą kaszëbiznë. Òsoblëwò móm tuwò na mëslë leksykã stwòrzoną przez
aùtora òbrobieniô pt. Słownik polsko-kaszubski, Jana Trepczika, jakô w wiôldżim
zasygù weszła do dzysdniowégò lëteracczégò kaszëbsczégò jãzëka.
Trepczik, jak téż jiny przedstôwcë lëteracczégò karna zrzeszińców, jaczi zaczãło
dzejac ju przed II swiatową wòjną i bëło aktiwné téż w drëdżi pòłowie XX stalatégò, mielë wiôldżi cësk na sztôłt dzysdniowi znormalizowóny òtmianë kaszëbiznë.
Òkróm Jana Trepczika nót je tu wëmienic : Aleksãdra Labùdã, Jana Rómpsczégò,
Sztefana Bieszka, Frãcëszka Grëczã , Feliksa Marszałkòwsczégò. Célowò wprowadzëlë òni do lëteracczégò jãzëka nié leno archajiznową słowiznã, wëwòdzącą
sã z nordowëch gwarów abò ju wëmarłą i wskrzeszoną na ùżëtk twòrzeniô lëteracczi mòwë, ale téż tipiczné dlô nordowi kaszëbiznë archajiznowé fòneticzné
znanczi, a òkróm tegò rzôdczé, nieùżiwóné w jinëch jak norda dzélach Kaszëb,
apartné òd pòlsczich słowòbùdowiznowé fòrmantë. Òmôwióné karno dzejarzów
wprowôdzało téż do kaszëbsczi mòwë wielné germaniznë, chtërne dodôwkòwò
stôwałë sã spòdlama nowò twòrzonëch w lëteracczi kaszëbiznie słowów. Do
jãzëka wchôdałë téż jiné mnodżé neòlogiznë, chtërne miałë nazewac nowé desygnatë, nieznóné wiesczi spòlëznie, abò téż fùnkcjonowałë jakno synonimë fòrmów zakòrzeniałëch ju w kaszëbiznie. Pònadgwarowi kaszëbsczi jãzëk zgódno
z ùdbą zrzeszińców miôł bëc mòżlëwie nôbarżi òdpòdobniony òd pòlaszëznë.
Zapòczątkòwónô przez zrzeszińców tendencjô do wëzbëwaniô sã zbiéżnosców z
pòlsczim jãzëkòwim systemã (Makurat 2013; Popowska-Taborska 1996: 50-53,
73, 280-294) je mòżlëwô do zaòbserwòwaniô téż dzysdnia w jãzëkù wiele Kaszëbów, jaczi nie pòśługiwają sã domôcą gwarą, a lëteracką kaszëbizną.
Tekstë ùsadzoné w òpiarcym ò regle dzysdniowégò lëteracczégò kaszëbsczégò
jãzëka są niezrozmióné nié blós dlô Pòlôchòw, ale dlô samëch Kaszëbów, jaczi
znają leno jakąs kaszëbską gwarã, a nie pòsługiwają sã znormalizowóną òtmianą. Nót je téż dac bôczënk, że standardowi jãzëk zamikô w se nié leno sztëczno
dotwòrzoné słowa, ale téż całą domôcą kaszëbską leksykã wëwòdzącą sã z rozmajitëch kaszëbsczich gwarów. Timczasã kaszëbskô słowizna je baro rozjinaczonô gwarowò. Na taczi ôrt leno niejedné leksemë mògą bëc rozmióné przez

Itercomprehensio_FINAL.indd 75

2. 07. 2020 13:46:13

76

H anna M akurat -S nuzik

brëkòwnika kònkretny gwarë, jiné znôwù – mającé zdrzódło w apartnym narzeczu – mògą òkazac sã dlô niegò niejasné. Jak ju òstałó nadczidniãté, nôwicy òsob­
lëwëch słowów nachôdô sã w nordowi kaszëbiznie, dlôte je òna niezrozmiónô
nié leno dlô Pòlôchów, ale téż dlô Kaszëbów pòchôdającëch z westrzédnëch czë
pôłniowëch kaszëbsczich òbéńdów. Nót je téż dac bôczënk na wielné germaniznë, jaczich je w kaszëbsczim jãzëkù kòl 5%, a jaczé w nôwikszim dzélu są
òbecné na nordowëch Kaszëbach, chòc są pòwszechné we wszelejaczich narzeczach kaszëbsczi mòwë. Wiôlgô bòkadnosc miemiecczich pòżiczków téż mòże
ùtrudniwac przënôleżné rozmienié kaszëbiznë przez Pòlôchów.
Gôdającë ò rozmienim kaszëbiznë przez pòlsczich òdbiérców, trzeba téż rozapartnic kaszëbskòjãzëczné tekstë gôdóné i pisóné. Zdôwô sã, że pisónô kaszëbizna je dlô Pòlôcha lżészô do zrozmieniô nigle gôdónô. W pisónym jãzëkù drãgô
do zrozmieniô mòże bëc przede wszëtczim leksyka, òsoblëwò słowa tipiczno
kaszëbsczé, jaczich Hana Pòpòwskô-Tabòrskô wëapartniła 65 (Popowska-Taborska 1998: 106), a téż wielné pòżiczczi z miemczëznë. Òrtografiô kaszëbskô
je apartnô òd pòlsczi, ale jinaczi sã òna w wiôldżi mierze diakriticznyma znakama, jaczich òminiãcé pòzwôlô w jaczims dzélu zrozmiec czëtóny przez Pòlôcha
kaszëbskòjãzëczny tekst.
W gôdónym jãzëkù mómë zato do ùczinkù nié leno z dinamicznym, rësznym
abò inicjalnym akcentã, ale téż z fòneticznyma realizacjama, jaczé są tipiczné leno dlô kaszëbsczégò jãzëka i nie są pòtikóné na pòòstałi lechicczi òbéńdze. Nót je tuwò wëmienic przeńdzenié krótczégò nosowégò samòzwãkù, jaczi
nie béł pòddóny przezwãkòwi, w nosowi samòzwãk į, chtëren pòzdze rozwił
sã w samòzwãk i abò w ë. Jiną zmianą przirodną dlô kaszëbiznë, niepòtikóną
w pòlaszëznie, je wëapartnienié sã z dôwnëch krótczich samòzwãków i, y, u
kaszëbsczégò westrzódkòwégò samòzwãkù szwa, zapisywónégò jakno ë, artikùłowównégò colemało jakno zwãk pòstrzédny midzë e i a, bez zaòkrągleniô
lëpów; zjinaka ta dokònała sã pò cwiardëch spółzwãkach jinëch niglë lëpné i
tilnojãzëkòwé kònsonantë. Trzecą fòneticzną zjinaką, jakô je tipicznô leno dlô
kaszëbsczi jãzëkòwi òbéńdë, je scwiardnienié s’, z’, c’, dz’. W efekce w kaszëbsczim jãzëkù wëstąpiwają leno dwie rédżi: sykającô (s, z, c, dz) i szemiącô spalatalizowónô (sz’, ż’, cz’, dż’) (Popowska-Taborska 1980: 25-27). Wëmienioné
tuwò cechë mògą swiôdczëc ò apartnoscë systemù kaszëbiznë òd pòlaszëznë.
Równoczasno przewòłóné tuwò fòneticzné znanczi przënôleżné leno kaszëbsczi jãzëkòwi òbéńdze mògą bëc przeszkòdą w pasownym zrozmienim kaszëbiznë przez Pòlôchów.

Itercomprehensio_FINAL.indd 76

2. 07. 2020 13:46:13

W zôjné rozmienié kaszëbsczégò i pòlsczégò jãzëka

4

77

Szlachòtë kaszëbiznë i pòlaszëznë

Nie je równak tak, że kaszëbizna je czësto apartnô òd pòlaszëznë. Nimò gwës­
nëch rozjinaczeniów, w pierszi rédze trzeba pòdsztrëchnąc pòspólną genezã
kaszëbiznë i pòlaszëznë. Jãzëczi te nié leno mają wszëtczé znanczi zôpadnosłowiańsczich jãzëków taczé, jak: ùchòwanié psł. karnów tl, dl; przéńscé psł.
x w š na skùtk II i III palatalizacji; ùchòwanié karnów kv’, gv’; zmiana psł.
karnów tj, dj na c, dz (z); felënk l epenteticznégò (òkróm czile wëjimków)
(Stieber 2005: 13; Klemensiewicz, Lehr-Spławiński in Urbańczyk 1964: 3233), ale téż zamikają w se òsoblëwòscë lechicczich jãzëków, midzë jaczima
mòże wëapartnic: ùchòwanié nosowëch samòzwãków; zastąpienié psł. sonantów przez sparłãczenia samòzwãkù ze spółzwãkã r, l; òbòczné wëstãpiwanié
sparłãczeniów -ro- abò -ar- pòkazywającëch sã w placu psł. sparłãczeniów tort;
lechicczi przezwãk, tj. dokònónô przez przédnojãzëkòwò-zãbòwima cwiardima
spółzwãkama dyspalatalizacjô przédnëch samòzwãków e, ě, ę, a téż mitczich
sonantów, na skùtk jaczi wëmienioné samòzwãczi pòsobicą przeszłë w: o, a,
ǫ, zato sonantë nôprzód ùlégłë zmitczeniu, a cygù dalszégò rozwiju przeszłë w
sparłãczenia: ar, eł. Trzeba téż dac bôczënk, że òkróm pòspólnëch dlô lechicczich jãzëków znanków fòneticznëch, mòże téż wëapartnic szlachòwné fòrmë
gramaticzné i wielné leksykalné zbiéżnoscë (Klemensiewicz, Lehr-Spławiński
in Urbańczyk 1964: 34-36).
Przë wjimnym przërównanim systemù kaszëbsczégò i pòlsczégò jãzëka mòże
wierã równak dozdrzec wicy szlachòtów czej rozjinaczeniów. Òkróm pòdobów
wënikającëch z pòkrewnoscë kaszëbsczégò i pòlsczégò jãzëka, mòże dac merk
téż na szlachòtë, jaczé mają swòje zdrzódło w òdwiecznëch pòlskò-kaszëbsczich
jãzëkòwëch kòntaktach. Nót je dac bôczënk, że Kaszëbë nachôdają sã na òbéńdze
Pòlsczi, a Kaszëbi òd stalatëch mają łączbã z pòlsczim jãzëkã. Jak zmerkała Hana
Pòpòwskô-Tabòrskô, nacëskanié pòlaszëznë dokònywało sã w wiôldżi mierze za
pòstrzédzëzną administracji, Kòscoła, jak téż bezpòstrzédno przez kòntaktë z pòlsczima gwarowima òbéńdama (Popowska-Taborska 2001: 258). Z tëch przëczënów mòże dozdrzec wielné zapòżëczenia, jaczé trafiłë do kaszëbsczégò systemù
z pòlaszëznë. Tak pò prôwdze leksyczi kaszëbiznë nie dô sã rozezdrzéwac w
rozapartnienim òd dzejów pòlsczégò jãzëka (Popowska-Taborska 1987: 222).
Pòżiczczi mają równak nié leno przirodã zapòżëczeniów słowiznowëch, ale téż
zeszchòwaniów na rówiznie fòneticzny czë mòrfòlogiczny. Nót je zmerkac, że
wiele wpłëwów pòchôdającëch z pòlaszëznë zaczãło przedostawac sã do systemù kaszëbsczégò jãzëka ju w XIII stalatim pò ùkładze w Kãpnie, jaczi òdbéł
sã w 1282 r., czej na Pòmòrzim zaczął sprawòwac rządzënã ksyżëc Wiôlgòpòlsczi Przemësłôw II. Trójné pòlsczé nalecëznë pòkazywałë sã téż w kaszëbiznie

Itercomprehensio_FINAL.indd 77

2. 07. 2020 13:46:13

78

H anna M akurat -S nuzik

pò zawiarcym pòkòju w 1466 r., czej Pòmòrzé zaczãło przënôlégac do Królewsczich Prësów. Cësczi pòlsczégò jãzëka pòkazywałë sã téż pò drëdżi swiatowi wòjnie, w latach 1952-1989, w cządze Pòlsczi Rzeczpòspòliti Lëdowi, czej
bëłë diskriminowóné w Pòlsce wszelejaczé miészëznowé jãzëczi (Treder 2005:
7-24). Nót je téż dac bôczënk, że pò Sobòrze Watikańsczim II, jaczi òdbéł sã w
latach 1962-1965, òstałë wprowadzoné nôrodné jãzëczi do liturgii. W Pòlsce,
a téż na Kaszëbach, msze zaczãłë bëc òdprôwióné pò pòlskù, co znôwù miało
cësk na rozkòscérziwanié sã pòlaszëznë i napłëwanié do kaszëbsczégò jãzëka
pòlsczich nalecëznów.
W kaszëbiznie wiele je elementów zbiéżnëch z pòlaszëzną, a rozjinaczenia
colemało nie są tak wiôldżé, cobë w całoscë zabùrzëc zrozmienié jãzëków.
Nimò jistnieniô gwësnëch rëszników przeszkôdzającëch z przënôleżnym
zrozmienim nëch dwùch zôpadnosłowiańsczich mòwów, zdôwô sã, że wicy je
w kaszëbsczim i pòlsczim jãzëkù elementów szlachùjącëch za sobą. Negatiwnym rësznikã je tuwò na gwës fònetika i w jaczims dzélu téż słowizna, zato
pòzytiwnyma rëszniakama są: syntaksa, mòrfòlogiô i zbiéżny z pòlaszëzną
dzél leksyczi.

5

Wzôjné rozmienié etnolektów jakno kriterium
rozsądzywającé ò jich statusu

Na kùńc nót je dac bôczënk, że sprawa wzôjnégò rozmieniô abò nierozmieniô
etnolektów zgódno z teòriama niejednëch lingwistów mòże miec znaczënk przë
òkreslanim statusu gwësny mòwë. Wzôjnô zrozmiałosc jãzëków wedle Alfreda Majewicza mòże bëc ùznôwónô za jedno z kriteriów, rozsądzywającëch ò
tim, czë mómë do ùczinkù z dwùma apartyma jãzëkama, czë téż jeden z nich
mòże bëc rozezdrzéwóny jakno dialekt. Nierozmienié brëkòwnika ùżiwającégò
jednégò etnolektu przez ùżitkòwnika jiny mòwë mô swiôdczëc ò tim, że gôdô
òn òsóbnym jãzëkã (Majewicz 1989: 14). Kriterium to mòżno ùznac za nié do
kùńca òbiektiwné temù, że czasã zrozmienié mòże bëc przirodné leno dlô jedny
stronë kòntaktu, òkróm tegò nierôz rozmienié mòże tikac sã leno pisónëch tekstów, zato gôdóné kòmùnikatë mògą bëc niejasné. Nimò wëmienionëch prob­
lemów wôrt równak òtniesc przëwòłóné kriterium do jeleżnoscë kaszëbiznë i
pòlaszëznë.
Hewò z jedny stronë mómë do ùczinkù z czãstim nierozmienim kaszëbsczégò
jãzëka – òsoblëwò jegò nordowi gôdóny òtmianë i lëteracczégò jãzëka – przez
òsobë pòchôdającë z jinëch dzélów Pòlsczi jak Kaszëbë, z drëdżi stronë blëskòsc
kaszëbsczégò i pòlsczégò jãzëka je tak wiôlgô, że lingwisce długò nie bëlë gwës,

Itercomprehensio_FINAL.indd 78

2. 07. 2020 13:46:13

W zôjné rozmienié kaszëbsczégò i pòlsczégò jãzëka

79

czë mómë do ùczinkù z dwùma apartnyma jãzëkama, czë téż kaszëbizna je jednym z pòlsczich dialektów. Midzë jinszima z przëczënë wielnëch szlachòtów midzë tima dwùma zôpadnosłowiańsczima systemama status kaszëbsczégò jãzëka
przez wiele lat béł przékòwóny, a kaszëbizna bëła òpisywónô w dialektalnëch
studiach pòlaszëznë (Dejna 1973; Dubisz, Karaś in Kolis 1995; Nitsch 1957;
Stieber 1956). Nót je równak dac bôczënk, że na spòdlim Ùstôwù ò nôrodnëch i
etnicznëch miészëznach a ò regionalnym jãzëkù z 6 stëcznika 2005 r. kaszëbizna
òficjalno zwëskła status regionalnégò jãzëka. Na gwës do tëch prawnëch kroków
przëczëniło sã wësztôłcenié pònadgwarowi òtmianë kaszëbsczégò jãzëka, jakô w
wiôldżi mierze je apartnô òd systemù pòlaszëznë i drãgô do letczégò zrozmieniô
przez brëkòwnika pòlsczégò jãzëka.

6

Pòdrechòwanié

W pòdrechòwanim nót je rzeknąc, że na Kaszëbach colemało mómë do ùczinkù
z asymetricznym mòdelã wzôjnégò zrozmieniô. Pòlaszëzna wiedno je rozmiónô
przez Kaszëbów. Wënikô to stąd, że mùszą òni fùnkcjonowac w pòlsczim państwie, gdze brëkòwnô je znajemnota nôrodnégò jãzëka. Kaszëbizna nié wiedno
je zrozmiónô dlô òsobë pòchôdający z jinégò dzélu Pòlsczi nigle Kaszëbë. Nimò
wiele pòdobów midzë pòlaszëzna a kaszëbizną, wëmòwa mòże wpłëwac na
felënk pòrozmieniô. Nót je scwierdzëc, że jiwrë ze zrozmienim kaszëbiznë przez
Pòlôchów wënikają przede wszëtczim ze skòmplikòwaniô fòneticznégò systemù
i wiôldżégò dostónkù apartny leksyczi. Òsoblëwò drãdżé do rozmieniô są nordowé gwarë, jaczé ùchòwałë wielné archajiznë, a téż lëteracczi kaszëbsczi jãzëk, w
jaczim wiele fòrmów òstało sztëczno dotwòrzonëch. Z tëch przëczënów lëterackô
kaszëbizna je drãgô do rozmieniô nié leno dlô Pòlôchów, ale dlô samëch Kaszëbów znającëch le jakąs gwarã.

Bibliografiô
Dejna, Karol, 1973: Dialekty polskie. Wrocław: Zakład Narodowy im.
Ossolińskich.
Dubisz, Stanisław, Halina Karaś in Nijola Kolis, 1995: Dialekty i gwary
polskie. Warszawa: Wiedza Powszechna.
Klemensiewicz, Zenon, Tadeusz Lehr-Spławiński, Stanisław Urbańczyk,
1964: Gramatyka historyczna języka polskiego. Warszawa: Państwowe Wydawnictwo Naukowe.

Itercomprehensio_FINAL.indd 79

2. 07. 2020 13:46:13

80

H anna M akurat -S nuzik

Majewicz, Alfred, 1989: Języki świata i ich klasyfikowanie. Warszawa: Państwowe Wydawnictwo Naukowe.
Majewicz, Alfred, 1996: Kashubian Choices, Kashubian Prospects: A Minority
Language Situation in Northern Poland. International Journal of the
Sociology of Language, 120 / 1, 39-54.
Makurat, Hanna, 2013: Charakterystyka języka utworów zrzeszyńców. J. Trepczyk, A. Labuda, J. Rompski, S. Bieszk, F. Grucza, F. Marszałkowski,
Poezja zrzeszyńców, opracowanie i przypisy H. Makurat, wstęp J. Borzyszkowski, D. Kalinowski, H. Makurat. Gdańsk: Instytut Kaszubski.
LXXXV-CLVI.
Makurat, Hanna, 2014: Interferencjowé przejinaczi w gôdce bilingwalny spòlëznë
Kaszub. Gdańsk: Instytut Kaszubski.
Makurat, Hanna, 2016: Socjolingwisticznô jeleżnosc bilingwalny wsë Lësé Jamë.
J. Mampe, H. Makurat, Łada Owczinnikowa, Fadhil Marzouk (ur.): Socjolingwistyczne badania w teorii i praktyce. Ujęcie interdyscyplinarne,
t. 4. Gdańsk: Wydawnictwo Uniwersytetu Gdańskiego, 27-37.
Nitsch, Kazimierz, 1957: Dialekty języka polskiego. Wrocław: Zakład Narodowy im. Ossolińskich.
Popowska-Taborska, Hanna, 1980: Kaszubszczyzna. Zarys dziejów. Warszawa:
Państwowe Wydawnictwo Naukowe.
Popowska-Taborska, Hanna, 1987: Szkice z kaszubszczyzny. Dzieje. Zabytki.
Słownictwo. Wejherowo, Gdańsk: Muzeum Piśmiennictwa i Muzyki
Kaszubsko-Pomorskiej.
Popowska-Taborska, Hanna, 1996: Leksyka kaszubska na tle słowiańskim.
Warszawa: Slawistyczny Ośrodek Wydawniczy.
Popowska-Taborska, Hanna, 1998: Szkice z kaszubszczyzny. Leksyka. Zabytki.
Kontakty językowe. Gdańsk: Gdańskie Towarzystwo Naukowe.
Popowska-Taborska, Hanna, 2001: Leksyka kaszubska. E. Breza (ur.), Kaszubszczyzna. Kaszëbizna. Opole: Uniwersytet Opolski – Instytut Filologii
Polskiej, 257-265.
Stieber, Zdzisław, 1956: Zarys dialektologii języków zachodniosłowiańskich z
wyborem tekstów gwarowych. Warszawa: Państwowe Wydawnictwo
Naukowe.
Stieber, Zdzisław, 1974: Świat językowy Słowian. Warszawa: Państwowe Wydawnictwo Naukowe.
Stieber, Zdzisław, 2005: Zarys gramatyki porównawczej języków słowiańskich.
Warszawa: Wydawnictwo Naukowe PWN.

Itercomprehensio_FINAL.indd 80

2. 07. 2020 13:46:13

W zôjné rozmienié kaszëbsczégò i pòlsczégò jãzëka

81

Treder, Jerzy, 2005: Historia kaszubszczyzny literackiej. Studia. Gdańsk: Wydawnictwo Uniwerystetu Gdańskiego.
Trepczyk, Jan, 1994: Słownik polsko-kaszubski, naukowo opracował i aneksem opatrzył Jerzy Treder, t. 1, 2. Gdańsk: Zarząd Główny Zrzeszenia
Kaszubsko-Pomorskiego.

Itercomprehensio_FINAL.indd 81

2. 07. 2020 13:46:13

