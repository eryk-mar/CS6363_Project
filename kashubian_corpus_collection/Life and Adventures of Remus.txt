ALEKSANDER MAJKOWSKI


 ŻËCÉ I PRZIGODÉ REMUSA




I
Wobeczaje Remusa i ludzkô wo njim wudba.
Kjej dziseszé pokolenjé jesz chodzeło na dzecinnich nożkach, chtuż tej na Kaszubach nje znoł Remusa? —
Naksztołt tego smjecocha, chternigo zema vënekô na wuliczkji vsóv i mjasteczk, kanął won kożdą razą v przedednjé jarmarku, wodpustu abo i vjelgjigo svjęta mjedze ludztvem. V svojim vampsu foliszovim sztoperczeł won tej głovą, wokretą mucą barankovą, vesoko nad gromadą, zebraną na jarmarku v Brusach abo vestrzod bogato i bestro wobleczonich bjałk na wodpusce Matkji Boskji ve Vjelu: vsach, co berło trzimją żezni, vjesołi i spjevni Zemji Zaborskji. Nje wodbełë sę bez Remusa targji i wodpustë v zelonim, wod svojich lip tak przezvanim Lipuszu, chdze dravim prądem bjeżi Czornôvoda, spjeszącô sę do vjelgjich Vdzidzkjich jezór. Znała Remusa przesvjetnô Koscerzna, chdze podług stari ludzkji godkji Judosz sę mjoł wurodzëc, i zemja Skarszevskô, chdze potomcë sprovadzonich przez biskupóv kujavskjich za czasóv ksążęca Sambora kolonjistóv dzis jeszcze movją godką polaszącą. Navetk i daleko na połnjé za Charzichovskjim jezorem żijąci Gochovje ricerskjigo rodu kupalë jego tovarë: szkapłerze, różańce, ksążkji i pjesnjikji, — v czestim i chędogjim ale srodze zjnemczałim Betovje. Kosznjedrzë, godką nom cuzi, krevją blizkji — bo bjałkji z Kaszub bjerzą — vjidivelë Remusa pod Pękatą Vjeżą abo i przë Czervjoni Karczmje przedającigo svój tovor bjedni. Znałë Remusa wobjedvje Stężece: krolevskô i szlacheckô, po wobu brzegach Redunji wusadłë, tak że jich chędogji budinkji, czervjoni z ceglë, szaro-zelonavi v srąb, jak v zvjercadle szklą sę v ji vodach. Znałë jego i Serakojce, vjes głovnô Czestich Pól a przë tim przemeslnô i pełnô zëcô, i Chmjelno, wonegde głova całigo zemstva, chterne mjono vzęło wod chmjelu, co vërosł po wobu stronach koscoła z grobóv porë ludzi kochającich sę za żëcô v dovnich vjekach minjonich. V Parchovje, vsë zataconi za dużimi lasami, przedovoł Remus svoje ksążkji i pjesnjikji Kaszubom parafiji Parchovskji i tim, co sedzelë nad Vjelgjim Moluszem, i tim, co z Pomorskji ze za granjice provinceji zazerelë do svojich braci za mjedzą. V Suleczinje, chdze koscoł nji mô zvonnjice, jakji bełbe jarmark bez Remusa? Wu njego bo też nabivac beło możno książkji, jakjich nje przedovelë v njiżodni kscgarnji, jak: "Płacz i narzekanjé Wojcóv Svjętich v wotchłanji", "Róża z Tandeburga", "Ali Baba i szterdzesce rozbojnjikóv", "Skorb kaszebsko-słovjińskji movë" naszigo Cejnovë, Mjoł won na svoji karze frantovkji Jarosza Derdovskjigo: Poceszną povjostkę wo bjednim "Jasku z knjeji", płaczlevé i poceszné przigodë pana Czorlińskjigo, chturen do Pucka jachoł sece kupac a przez pjekjelnigo mula, co mu go zadoł mscevi żid, dalek i szerok vanożëc muszoł po kaszubskjim kraju, jaż go vjernô bjałka navroceła do dom. Ksążkji, jakji le jeden Fijałek v Chełmnje mjoł v svoji ksążnjicë, Remus wobvozeł po vsach i mjastach kaszubskjich: "Valek na jarmarku" i "Vëmarsz żedóv do Palestinë", zełgané przez psotnjika Derdę. Wu njego jedinigo nabëc beło możno marsz, wułożoni przez kaszubskjigo ksędza Kelera: "Marsz, marsz, me serce na Kalvariją!", chturen spjevają v Mjirachovskjim lese, kąde jidą naszi kompanjija do Vejherova.
Vozeł Remus na svoji karze takji pjesnjikji, jakji norod kaszubskji lubjił vëspjevivac. Z jego mizernigo vozedła na jednim kole szłë te pjesnje do chat ludu, chdze wuczilë sę jich przë kominkach młodi wod starich, njepomnąci, że bjedni Remus jim te pjesnje przënjosł na rozvjeselenjé serca...
Zkąd won sę vzął?... Njicht tego nje vjedzoł. Njicht nje znoł jego matkji, anji wojca, anji przejacelstva, anji chatë, v chterni sę wurodzeł, anji vsë, co go vëchovała. Po zemji kaszubskji chodzeł i noseł ludovji pjesnjikji i ksążkji, nobożné i svjatové, a lud je broł, jakbe to tak bëc muszało. A njikomu nje przëszło do głovë, jak to dzivno, że takji prosti, njewuczałi człovjek, vzoru strecha, hańdluje pravje ksążką i pjesnjikjem. Znają na Kaszubach takjich, co ze szopką chodzą kole Gód i Svjętich Trzech Kroli i pokazują Matkę Boską z Dzecątkjem v stanji v tovarzestvje pastuszkóv i njemigo stvorzenjô. Za to jim gburzë dają dobrą kolędę: chleba, słonjinë i mąkji. Znani są też dżadë pod koscołem spjevająci wo Svjętim Jerzim i Svjęti Barbarze. A lud jich barzo wuvożô i chętno vtikô detka v wodemkłą rękę. Są i takji, co v koszu na plecach noszą zobovkji dlo dzeci i jinszi gvoł i przedovają to po checzach i po jarmarkach.
Remus beł jinszi mjarë. Nje proseł won ręką vëcignjętą wo detka i litoscevą jałmużnę, ale chodzeł z głovą vesok podnjesoną, choc ruchna na njim zvjeszałë sę wobdzarté, że rek be sę litovoł...
Kjej Remus sę zjavjił na jarmark abo na wodpust, popichającë svoję karę, to noprzod so vëszukivoł wu gbura mol, chdzebe mogł podjachac ze svoją karadajką i sę vëspac pod wustrzechą. Do karczmë nje zajeżdżoł njigde i njicht nje vjidzoł go njigde gorzołkji pjijącigo. Roz jedini bodejże, jak povjadalë, mjoł won sę njechcąci napjic v żëcu i to na svoje njeszczescé i wutropjenjé. Kożdi gospodorz doł jimu z kuchnji miskę bulev a won so dokupjił sledza. To beło jego jedzenjé.
Pokąd Remus drzemoł na sanje, kara jego z ksążkoma żdała na klcpjisku, wokretô voskovaną przëkrivą, chterna chronjiła ksążkji jego i pod gołim njebem wod deszczu i słuńca. Na vjechrzu leżoł stoł. Ale nje beł to stoł z deli zbjiti jak jinszi stołë, le sztołt kratë ze zbjitich i zrzeszonich przek i spak szlig leszczenovich. Modło do tego stołu wodpatrzeł znadz Remus z kratë, jaką trzimô Svjęti Vavrzińc ve vołtorzu v koscerskjim koscele. Stoł takji nje czężoł, nje zavodzoł, a kjede szedł v perzenë, tej v kjile pocerzi Remus sobje v lese zmestrovoł novi.
Z kurami Remus vstojoł. A jak jimu beł czas, tej vzął v wobje ręce svoję karę i karovał na renk abo pod koscoł i wustavjił sę, chdze nalozł mjejscé. Nje kłoceł sę njigde i nje vadzeł, jak to robją hańdlarze, wo lepszé mjejscé. Vjedzoł, że mu Pon Bog przësle kupającich.
I tak też beło. Navkoł Remusovi karë hańdel szedł wod samigo zavjitra...
Ludze jesz timi czasi vjerzilë wu naju v żedóv. Bez targovanjô njicht nje kupjił kavałka blevjązkji. Wu Remusa targovanjô nje beło. Bo jakuż mjelë sę targovac, kjej Remusovi godkji njicht nje rozumjoł? Godoł won, co provda, rzitelnje po kaszubsku, ale Pon Bog mu wod wurodzenjô doł taką skazę v jęzeku, że nje tile chto przëchodni. ale choba le vłosnô matka rodzonô, przë pjersë go vëchovavszë, godkę jego rozumjała.
Czeż to nje beło dzivno, że pravje takji człovjek ze skażoną movą noseł te pjękné povjostkji i pjesnje?...
Ale ludze nje tcą tego, co jim dzeń kole dnja na woczach stoji, a nad novjększim dzivem i cudem nje staną v meslach, kjej won wurosł na wojcovjisti roli.
Bivało navetk i tak, jak toi wu naju potcevich i rzitelnich Kaszubóv sę dzeje, że przëstąpjił człovjek i sę pitoł, co ksążka kosztuje. A kjej vjidzoł, że Remus nje chce sę targovac, przëzdrzoł sę wuvożnje i Remusovji i ksążce i szedł, ksążkę v kjeszenji, zopłatę wostavszë vjinjen.
Remus za takjim nje gonjił, le rzekł svoją skażoną godką: — Bjej z Bogjem! Pon Bog mje krzivdę vroci!
Ale tak postąpjił sobje choba chto z dalekjich parafiji, chdze Remusa nje znelë. Bo ti, co go vjidivelë na vszetkjich wodpustach i jarmarkach, bojelë sę mu robjic krzivdę. Nje wuvożelë go za to, że jim nosi povjostkji i pjesnje, ale vjidzelë v njim tego dużigo chłopa, wobdzartigo i bjednigo, chturen doł sę woszukivac i wokradac, njick nje movjącë le: Bjej z Bogjem! — A jednak mogł won na jich wudbę mjec lepszé żëcé. Zamjast vanożëc po svjece, mogł wu jakjigo gbura ze svojimi mocnimi gnotami dobré zarobjic mito, najesc sę i napjic dobrze.
A że Remus voloł sę tacëc po stodołach, po lasach i chrostach, jak to bjedné stvorzenjé dzekji i njemové, i to zemą i latem v lechich ruchnach, povjedzełë, że Remus je njespełna rozumu.
A bivszë takji wudbë, delë jimu poku i wuvożelë so za grzech, kjejbe jimu, na litosc ludzką wostavjonimu, robjił chto krzivdę abo przespravę.
Taką vjarę wo Remusovim rozumje potvjerdzelë ludze, chternim won bodej czasem takji zadoł pitanjé:
— A chcołbes të vëbavjic zapadłi zomk? Abo takji:
— A chcołbes të przenjesc przez vodę zaklętą krolevjonkę?
Czującë taką godkę ludze sę nad Remusem litovelë. Ale czim jimu lôt przëbivało v pasmje żëcô, tim won bodej mnji błądzeł, tak że ludze kjivalë głovami i movjilë:
—I głupimu na starosc rozumu przëbivô!
Nje tile takji pitanjô wo krolevjonce i zapadłim zomku kozałë ludzom nje dovjerzac Remusovimu rozumovji. Vjedzelë wonji, żie Remus mjoł wuzbrani talarë wu jakjigos rzitelnigo człovjeka. Kjej go sę pitelë, czimu lepji jich nje wużije i voli sę todrovac wod mjasta do mjasta, do vsë wode vsë, tej won bodej mjoł mavjac:
— Zbjerom na pogrzeb!
Bo na żëcé rzitelnim Bogjem njevjele beło mu not. A czim przëwoblec svoje przërodzoné cało, to jimu nje sprovjało vjęcij kłopotu, co zajkovji, chturen go wuvożac muszoł za straszka z kapustë, abo lesovji, stvorom njemovim, chternim Pon Bog litoscevi za darmoka dovô wobleczenjé na zemę i lato.
Naszi Kaszubji są honorni i dbadzą wo vjidzałosc. Kjej chturen z njich v podzartim na woczé ludzom jidze vampsu, tej ju z rzitelni bjedë. Ko jednak vjedzelë, że Remus njeje takji bjedni, jakuż nji mjelë so wubrzątvjic, że jimu Pon Bog nje wużiczeł pevnigo rozumu, kjej sę przëzdrzelë jego wochędovjiznje.
Bo chłopem won wurosł dużim jak stolim, ale woschłi beł jak pesternjok. Na głovje mu sedzała muca starodovnô, czornim barankjem wobrąbjonô. Sukno pod barankjem beło zeloné, ale na vjechrzu krosë jego bes sę nje doznoł. Bo słuńce przez tile lôt poleło na njim kolorë tęgovi, a deszcz i smjeg je pomjeszałë na jedno.
Z pod muce pchałë sę parminje czornich vłosóv na wuszë, kark i skarnje.
Lica mjoł brodaté i vłosaté. Ale tich vłosóv nje stojało gęscij, njiż żetka na polach za Juszkami. Dlotego tile gubóv vjidzec beło na jegu skarnjach jak na wususzonim jabłku. Ale gubë te nje znaczełë wumortvjenjô anji kłopotu. Chto zazdrzoł v jego czorné, małé woczë, ten v njich wuzdrzoł tile vjesołoscë, że jaż mu sę dzivno stało. Bo na woko be sę beło zdovało, że Remus v chvjilë ti płakac będze.
Vdarzëc sobje go mogę dobrze z timi pogubovanimi licami. Vdarzę so, że tich gubóv vësepało sę jesz roz tile, njiż zveczajnje, kjej Remus sę wod smjechu trząsł. Tej mu tak patrzeło, jakbe sę woctu napjił abo barzo dręgjich lekóv. Vjidzoł jem go roz v takjim smjechu, ale ze smjechu przëszło mjedze nama do barzo dzivni rozmovë.
Za młodigo knopa bojoł jem sę Remusa, bo kjej jem co przeskurzeł, tej jizdebnô straszeła:
— Pożdejle, przińdze Remus i veznje cę v mjech!
Vjem, że i jinszi dzecë njim stroszelë. A ma mołi bełasma ti wudbë, że won so choba za nas spravji novi vamps, kjej nas dobrze przedô żedovji. Bo też ten jego vamps, choc długji beł do poł jikjer i z modrigo foliszu zrobjoni, tiloma łatami sę trząsł, że jego pon mogł sę mjenjac z jakjim takjim straszkjem v polu i jesz dodac przid. Nje zapinął won go njigde, bo guzóv nje beło. Vjidovoł jem Remusa zemą v pękanim mrozu, jak svjeceł na vjater gołą piersą.
Nogavjice choba tim sę pesznjic mogłë, że dvuch Remusóv vlazłobe v jednę. Ale dur nji mjałë mnji njiże vamps.
Jediné skorznje mogłë stożëc sę. Bo bełë rzitelnje całé. Ale kjejbe sę bełë chcałë wudavac procemko nogavjic i vampsa, ruchna te wodezvac sę mogłë:
— Dzeń i noc robjima służbę: cze pon naju legnje v gęstim chvarznje, cze v brzedzastim lese, cze też po cecevji vleze pod jaką wustrzechę. Kożdi gozdz, kożdi drzon naju sę jimô i pocornje, pokąd va szkurpë so spjita belno przë "Różë z Tandeburga", "Alim Babje", "Valku" i "Panu Czorlińskjim" na karze.
Bo Remus zveczajnje chodzeł na przërodzonich nogach boso. Le jak do mjasta karovoł, wobuvoł botë. Ale nje ze vzglądu na ludzi. Mjoł zveczoj, że v mjesce abo też i ve vsë koscelni vstąpjoł do koscoła podzękovac Bogu i zdac sę na Jego volą. A tam przed tim novjększim Panem nje chcoł sę pokazac boso, bo vjedzoł, co sę słuchô.
Za wostatnim budinkjem Remus zebuvoł botë i ceskoł je na karę do "Różë z Tandeburga", "Ali Babë" i "Valka", chveceł v gorsce drążkji svoji karë i pchoł dalij boso. Tej jego woschlé nogji v szerokjich jak młinarskji mjechë nogavjicach vjerzgałë drogą taktem, jak bjijokji v dvuch zvonach, chterne nadprzërodzonim cudem zlazłë ze zvonnjice, abe chodzëc po zemskjich stegnach.
Kjej sobje dzis przëboczom dzecinni strach przed Remusem, to vjem, że to bel strach takji, jak go dzecë mają przed Gvjizdem i Gvjozdką.
Straszno jim, ale ceszą sę v ten czas na te snożé rzecze, jakji Gvjizd i Gvjozdka przënoszają: katarzinkji z Torunja, worzechë, pjiszczołkji bestro malované, pjistolikji, co głosno strzelają. To vszestko zvjastovoł Remus, kjej jego foliszovi vamps na jarmarku kanął.
Ale na długosc reminja nje bełbem sę do njego przëbliżeł. Povjadelë bo, że won mô njedobrze v głovje i że zadovô pitanjô wo zaklęti krolevjonce i wo zapadlim zomku. A kjej jimu dobrze nje wodrzecze, tej won sę może straszno rozgorzëc.
Ale jednigo razu tak sę stało, żem na chvjilę zaboczeł strachu przed Remusem.
Zakarovol won svój tovor do sąsada na woborę. Tam beł srodze złi pjes, chternigo Freszą vołelë. Fresza i jô: ma żeła v dobri zgodze, ale Remusa wona srodze nje lubjiła i rvała sę na lińcuchu jak szolonô, kjej go dostała na woczë. Jak won tero na woborę ze svoją karą zaszedł, tej Fresza tak szarpała za svój lińcuch, że ku reszce go wurvała i dopadła do Remusovich nóg. Ale Remus sę razu nje wobezdrzoł, tak jakbe mucha abo gzel vkoł njego lotalë.
— Szczescé, że Remus mô svoje botë na nogach — tak jô mesloł sobje. — Ale tero Fresza mu je vëszekuje, że durovati vamps i nogavjice nje będą darvałë sę vstidzëc.
Ale Fresza, jak sę doznała, że Remus sę nje bronji, dała mu poku i nje robjiła żodni przespravë. Wobecknęła le jego nogji, mruczała z njedobrim pomeszlenjim, ale pozvoleła jimu z woboré vińsc. Kjej ju Remusa nje beło, tej Fresza zaczęła revidovac jego karę. Vjidzoł jô, jak wona łeb vetchła pod przëkrivę i całi szturk tam gospodarzeła, jaż sę ku reszce cofnęła z dużą tutką v pesku. Tej sę położeła, vzęła tutkę v pazurë i ję rozervała z vjechrzu. Terom vjidzoł, że v nji bełë skvarkji. Gvesno Remus je sobje zachovot na wokroszenjé wobjadu. Jô żiczeł Freszë lepji njiże Remusovji; dlotegom njick nje rzekł, le sę przëzeroł, jak Fresza ne skvarkji zjodała.
Jak psesko ju vszeskji mjało v żoce, naszedł Remus. Fresza, choc dlo psa sodmé przikozanjé njesposob przeprovadzëc, jednak mjała złé sumjenjé i le bokjem na Remusa blészczała. Ale krom tego zabjerała sę, żebe tutkę przevrocëc na rębë. Remus vjidzącë, co sę dzeje, przëstąpjił i ji tutkę vërvoł z peska. Ale jak sę doznoł, że ju po skvarkach, cesnął Freszë tutkę, zaczął sę smjac i rzekł:
— Zjadłas skvarkji, zjedzże i tutkę!
I tej sę znovu smjoł. A gubë i brozdë na jego licach tak trojnje vëstąpjiłë, jak szor vjatru na gładze jezora.
Na to jô so wuvożoł, że Remus nji może bëc takji złi, żeli psa nje wukaroł za svoję krzivdę. Dlotego mje przëszło do głovë zapitac go wo nę krolevjonkę i nen zaklęti zomk. Tak jô przëstąpjił i sę pitoł:
— Remus! Povjedzce mje: Chdzeż to stoji nen zaklęti zomk i chdze sę laci na zaczarovanô krolevjonka?
Remus na takji słova wobezdrzoł sę na mje. Tej wusodł na svoji karze i nje rzekł słova, le dużimi woczoma na mje patrzeł. Jô ju chcoł wucekac, ale won mje pitoł:
— A chcoł të, knopku, przenjesc krolevjonkę przez głęboką vodę?
— Chcę! — rzekę.
— A chcoł të vëbavjic zapadłi zomk?
— Chcę!
Tak won vëcignął rękę i wuchveceł mje za remję i jął chiże gadac. Ale jô njevjele rozumjoł jego skażoni godkji. Ku reszce scesnął mje remję, jaż zabolało i povtorzoł po kjilenosce razi tak, że tego njigde nje zaboczę:
— Ormuzd dobivô!... Ormuzd dobivô! Woczë jego sę stałë dużé a dzevé tak, żem sę srodze wurzasł. Ale won mje trzimoł dzirżko. Tak jô le jesz rozumjoł takji słova:
— Wognje z grobóv bjija! Sovë Arimana sę polą!.. Sovë Smętka sę polą!
Tero jô ju zaczął jimu sę vërivac z całi moce. Won czującë to, pusceł mje i zvjeseł głovę. Tej jô ju nje czuł, co won vjęcij godoł, bom vzął, jak to movją, nogji za pas i wucekoł na dravoka...
V dzecinnich latach ludze i rzecze svjata nje tak chiże mjijają vedle woczu, jak v statecznim vjeku. Postoją, pochłoscą do sebje i rzeczą:
— Stanji, dzecko, i przëzdrzë sę nama! Jak wurosnjesz, tej mjijają na wotmjanë. Jak deszcz i chmurë i słuńca parminje i karna dzekjigo ptastva. Podzevjisz sę jim tile, co serce roz zabjije, a woczë wobrocisz na kuńc dalekjigo drożeszcza, chdzes sobje wustanovjił cel i zdobecz.
Tak i mje, kjile razi na woczë kanął modri vamps foliszovi i kara na jednim kole Remusova i znovu go nje beło.
Roz jem go wuzdrzoł jak wukozkę jaką na Długjim Mosce v Gduńsku. Stojoł przë svoji karze vesokji i dzivni v svojim wobleczenju kaszubskjim, jak jakji stołp sztołtóv ludzkjich, co to je na renkach svojich mjast Njemcë dovnji stovjelë, chdze vëtępjilë naszich przodkóv.
Tak Remus stojoł i zdrzoł na vodë Mutłavë, na wokrętë z cuzich krajóv, na nasze szkutë helskji i na tego vjelgjigo Bocona murovanigo, chternigo to Gdańszczanje na przekorę Krziżokom za bormistrza Letzkaua czasi postavjilë.
Kole njego zaczęła się zbjerac gromada ludztva, co sę dzevovała jego wobleczenju i wurodze. Ale won żodni na njich nje doł wuvogji — jak wonegde na psa Freszę — i ku reszce sę vzął i karovoł dalij.
Tej jem go vjidzoł na kalvarijach ve Vejherovje v karnje nobożnich ludzi, jak won z njimi pjelgrzimovoł po tich przidkjich gorach wod staceji do staceji, na vjększé wumortvjenjé karę z całim tovarem pchająci. Z daleka go poznac beło, bo głovą, przëkretą barankovą czopką, vesoko nad ludem bjeżoł.
Roz jem go wuzdrzoł v Svorzevje na wodpusce Matkji Boskji Rebackji. Tu won svoją viżavą tak nje podoł na woczë, bo norod wokrętnijkóv to chłopë dużi jak masztë. Modri jego vamps vestrzod tich modrich ruchen rebackijch gjinął, jak duna morskô v dunje. Njicht na njego woczu nje vëtrzeszczoł, znadz Remus tu nje pjerszi roz bivoł.
Kjej jem szedł na vesokji szkołë v svjat, tej mje Remus vjedno przëbivoł na woczë, kjej mje tęchnota brała za dalekjimi Kaszubami, za naszimi lasami, jezorami i morzem. Tej ten bjedni, wobdzarti Remus, takji żorotni i njevjidzałi, zdovoł mje sę bëc provdzevim vizerunkjem naju zaboczoni zemji kaszubskji i ludu, chturen wona żevji. Przëboczeło mje sę też na szkołach no pitanjé Remusové wo krolevjonce i zomku i jego dzevé woczë, jak won vołoł:
— Ojmuzd dobivô! Sovë Ajimana sę polą! — Sovë Smętka sę polą!
Vjedzoł jem, że Remus nji mogł vëmovjic literë "r". Zamjast "r" movjił won "j". Chcoł bjedok gvesno rzec:
— Ormuzd dobivô! Arimana sovë, Smętka sovë sę polą!
Ale zkąd len bjedni, njewuczałi człovjek mogł vjedzec wo bjołim Ormuzdze i czornim Arimanje, bogach-anjołach z vjarë starodovnich Persóv? Czeż v tich lechich ruchnach i streszim cele taceła sę dusza głębokô i dzivnô, jak sę taci chdzeroz v czornim jezerze głębokjigo lasu tajemnjica, wo chterni njicht nje vje?
Dokuczało mje, żem wod woni rozmovë z dzecinnich lôt njigde ju do Remusa sę nje przëblizeł. Bo to stojało wu mje pevno: Remus nje beł takjim, jak go ludze sądzelë!
Kjej jem ku reszce ze szkół na vjedno sę vroceł do kochanich Kaszub, pjerszé moje pitanjé beło: — Cuż z Remusem?
— Remus nje żije! — wodrzeklë mje.
Czężkjim kaminjem padło mje na duszę, żem pjervji nje doł boczenjô na tę dzivną duszę, chterna tero ju vëprovadzeła sę na tamten svjat. Tec uiona ju na zemji chodzeła njeznanô, jak przëchodnô vestrzod cuzich. A gvesno mjała co do povjedzenjô, kjej Pon Bog ję na svjat zesłoł.
Jednigo dnia — tak ju bëc mjałc — zaszedł jem do starigo szkolnigo v Lipnje, tego samigo, wu chternigo Remus za żëcô svoje pogrzebovi talarë wukłodoł. Szkolni jimu pjisovoł listë do njemjeckjich kupcóv po tovarë a vszkole doł mu jizdebkę pod wustrzechą, chdze won vrocoł sę ze svojigo vanożenjô, jak jozc do svoji jomë. Beł won jesz z tego szlachu szkolnich, co nje tile abecadła wuczilë dzecë, ale całi vsë dovelë przikłod i nowukę. Sama przëszła godka na Remusa njeboszczika, a stari szkolni mje zaprovadzeł do bjedni jizdebkji pod dachem i rzekł:
— Nje beł Remus jak jinszi ludze. Chto go le znoł tim bjednim hańdlarzem ksążk i pjesnjikóv, wobdzartim i njcmovą, ten sę na njim nje poznoł. Vjidzoł, czego ludze nje vjidzelë, meslił, czego ludze nje meslilë.
Kjej ju smjerc mu zazdrzała v woczë, tej svoje wuskłodani talarë kozoł podzelëc na dva dzele:
— Jeden dzel dejce koscołovji na pogrzeb i za duszę moję grzeszną, drugji dzel dejce tak, żebe jeden abo drugji Kaszuba bjedni mogł jisc na vesokji szkołë, bo noimika to mjccz i vjid! — A to napjisané dejce, komu noleżi.
Vjęcij won njick nje rzekł. Rozdzeleł jem po jego smjercë pjenjędze, ale z timi papjorami nje vjem co robjic. Czetoł jem, co Remus v njich napjisoł. a dusza moja sę redovala i płakała przë czetanju. Ale doznac sę nji mogę, chto jesta ten, komu wonesę noleżą. Czetejce vë, panje, bo może duch jego vas tu sprovadzeł, żebesce sę tego doznelë.
Dreżącimi rękama vzął jem papjorë, svjodkóv ducha. co ju na tamtim beł svjece. Szkolni mje przësunąl stołk do stołu przë jedinim woknje. Njiskô to beła jizdebka, ale przed woknem kvjitłë v wogrodze szkolnigo dzevannë, jak svjece, tulipanë, skoczëpannë, leluje i astrë: bestro i bogato v krose. Naprocem pod gorę szedł dużi sod a nad sadem stojoł dużi pańskji dvor. Słuńce łiszczało v jego woknacli dużich. Jedno wokno beło wodemkłé. V njim stareszka v bjołich vłosach pozerała na vjes, wurodë i vezdrzenjô tak mjiłigo, żem na chvjilę zaboczeł wo papjorach v moji ręce.
Za chvjilę wokno sę zamkło i pjęknô stareszka zgjinęła v pałacu. Zaszemarzelë papjorë, jakbe chcałë sę mje przëboczëc. Sodł jem do stołu a szkolni movjił:
— Tu njeboszczik, kjej ju vroceł sę z vandróv i kjej mu chorosc ju nje pozvoleła vanożëc, lubjił sadivac calimi dnjami i przez wokno vëzerac, jaż mu teii zegar tam vëbjił wostatną godzenę.
Vezdrzoł jem. Na scanje vjisoł zegar z bestro malovanim blatem. Długji bjegas zibotoł sę dotąd i nazod, jakbe dreżoł wod staroscë, a co zamanąvszë v njim sę njico zadzerało, jak v gordzeli starigo człovjeka, chorigo na dichavjicę.
— Ten zegar — rzekł szkolni — Remus mjoł v vjelgjim wuvożanju. Vjem, że go  roz przëvjozł na karze. Muszoł jimu bëc serdeczną pamjątką. Ale nje zlcceł go na njikogo i tak won tu jesz svojim sposobem czas rechuje.
Tej szkolni wostavjił mje samigo z papjorami i starim zegarem. Rozvinął jem pjismo, a beło go sporo. I co dzivno, pjisané beło czesto po kaszubsku, a nje, jak to naszi ludze zveczajnje pjiszą, poł z polska, poł z kaszubska, co je smjechovjiskjem, jak kożdô njedovarzonô rzecz. Pjisovnjô szła za naszim Cejnovą, chturen za granjicami Kaszub spji v zaboczonim przez svojich braci grobje.




 
II
Początk pjisanjô Remusovigo. Jak won posoł dobetk i jak sę dovjedzoł wo Straszku, chturen mjeszkoł na pustkovju.
V Jimję Wojca i Sena i Ducha Svjętigo bjerzę to pjoro do rękji njezgrabni. Kosą bo i pługjem za młodu nawuczeła sę ręka moja robjic im nje noleżoł do tich, co pjorem worzą i pjoskjem seją. Wuczeł jem sę cignąc skjibę prostą a kosą nje wostac slode, ale przędzenjô pjisani godkji njigdem sę nje wuczeł. Choba duch tego, co z progu drugjigo svjata vësłoł mje mjedze ludzi — doznosz sę tego pozdnji — wuprosi mje łaskę wu Boga, żebe to, co cë chcę wostavjic na pjismje, mjało svój szek wod początku do kuńca.
Dlo cebje bo to pjiszę, knopku, cos wodrzekł na moje pitanjé:
— Chcesz vëbavjic zapadłi zomk?
— Chcesz przenjesc krolevjonkę przez głęboką vodę?
Pjerszi beł jes i jedini, co wodrzekł: — Chcę!
Bog z tobą!
Jaką cë Pon Bog mô drogę namjenjoną, boczë, że duch mój po smjercë, jak cenjô za tobą chadzac będze a v ti chvjilë, kjej czetosz, patrzeł będze przez plece tvoje na to pjismo. Chcołbem cë napjisac jakąs provdę, chterną czuję, ale njepotrafję ji słovami vërzec. Chcołbem cë wukazac jakąs drogę, ale nje potrafję ji vësvjecëc. Vjidu mje bo nje delë, a mjecz jem vëdoł som v ręce njevjastë. Jedno le vjem, czego mje nawuczeł njezvekłi człovjek: Ormuzd dobędze!
Tës mje sę vërzasł przed lati, a nje dzivno mje, bo wurodą mje Pon Bog przëwoblekł żadną — vje Won gvesno dlo czego — a ruchna moje nje są pjękné na vezdrzenjé i nje przëchłoscają. Nje je mje jich vstid, bo bjedné są, jak jô som a bjedam sobje vëbroł i vanożenjé po svjece. Tec Pon Jezus też i Jego Apostołovje bjedno i boso chodzilë po zemji a roznosilë nowukę ludzom i zbavjenjé vjeczné. A moglë, kjejbe le bëlë chcelë, mjeszkac v bjolich pałacach i jezdzëc v złotich karetach, abe nje czapac nóg kurzem zemji grzeszni. Bo bëlë panami svjata. Chtuż jô procem njich, bjedni jich nasladovca i grzesznjik?
Kjej cë to pjismo dô do rękji dobri człovjek, tej ju jinszimi woczoma będzesz patrzeł na svjat njiż wonge, kjej jes wode mje wucekoł. Vimova moja na pjismje je jinszô, a jô i godka moja pudzemë na cę v bjołim vjidze połnjô. V nen czas — za dzecka — słova mojigo dejadej bełbes nje rozumjoł a v zavjitrzni komudze sztołtem bełbemdlocebjeAterosłuchej mojich przigód i mesli:
*         *         *
Kjej jem beł wodrosłi wod zemji tak, jiżem mogł signąc konjovji do wogona, nalozł jem sę na służbje wu gbura Zabłockjigo na Lipskjich Pustkach. Tam mje kozelë pasac dobetk. A jô posoł go z pomocą psa Gnjotë, chturen procem posanjô mjol vjęcij rozumu, njiże jô. Nasz pon beł srodze wostri a parobcë go sę bojelë. Le Marcijanna, checzovô, nje bojała sę njikogo na pustkovju, bo wod długjich lôt tam służeła. Panji sama ji słuchała. Bëlë też dvaji parobcë: Mjichoł i Morcin. Morcin jesz nje beł vërosłim chłopem, ale procem mje sę za takjigo wudovoł, bo mje mogł poradzëc. Mjichałovji bjałka przed lati wumarła i wostavjiła mu dzevczę, Martę, njevjełe młodszą njiże jô... Beł to ju stari chłop, ale mje nje pomogoł, kjej Morcin mje vzął i nabjił.
A do ti smarovkji jô przëszedł vjedno tak:
Kozoł mje Morcin movjic: — Kukla pod potklepjem! A jak jô to povjedzoł, tej Morcin jął kulac sę po zemji wod smjechu. Navetk Mjichoł przëstanął sę i smjoł. Bo mje wod wurodzenjô Pon Bog doł jęzek skażoni, tak że jô godkji moji do szeku zveczajnje nji mogl vëprovadzëc.
Ale jak wonji sę ze mje vëszczerzelë, tej jô sobje povjedzoł:
— Vjęcij të, Remus, jim do voli njick nje rzeczesz! Tak Morcin vzął mje za łeb, przecignął mje przez kolano i zaczął mje tluc. A Mjichoł sę le przëzeroł, bo mjedze ludzami takji pravo, że mocnjejszi słabszigo tłucze.
Ale naszła roz na to Marcijanna i zaczęła vadzëc:
— Pożdejtale, żebe Pon Bog vom za tego serotę nje pokręceł nje tile jęzeka, ale i vaju łbóv szadich!
To dobré przemovjenjé mjało skutk, bo ju vjęcij mje nje kozelë gadac: — Kukla pod potklepjem! — Bo bojelë sę Boga a kąsk i Marcijannë.
Dobré to beło kobjecesko, choc lubjiło vadzëc i njejeden roz mje v skorę nasoleło. Ale litovało sę nade mną, choc mje njijak zle nje beło, takjima słovami:
— A jakuż të sę, knopje, z bjedą wuporajisz i z lechimi ludzami, kjede cë navetk movë nje wużiczeł Pon Bog litoscevi!
Spac mje delë v stanji wu konji. Gnjadi i Liza bełë jich mjona. Tam mje beło dobrzeJak Jadamovji v raju. Łożko moje stojało kole scanë,  głovami przë kumje. Nade mną v scanje małé wokno ze szterema zelonimi szibami przepuszczało vjid. A kjej jem legł, tom vjedno muszoł vzerac na długji i grubi parmin vjidu mjesądzovigo, chturen szedł przez wokno na szkląci chrzebtë Lize i Gnjadigo.
V tim parmmju mjesądzovigo vjidu jô vjidivoł dzivni sztołtë i spravë, wo chternich povjodelë so na pustkovju po roboce: Vjidzoł jem smoka straszlevigo, chturen sedzoł na vesokji vjeżë. Z vjeże vëzerała krolevjonka a łzë mjała v woczach i ręce załomivala. Ale njicht na nję nje patrzeł, choci vjele ludztva vedle bromë przechodzeło. Bo wona sę słovem nje wodezvała, le cecho płakała, ręce skłodającë. A jô to vszetko vjidząci na javje, dzevjił sę im nje vëtrzimoł, ale rzekł:
—A czimuż të, krolevjonko, nje rzeczesz słova, be cę ratovelë?
—Vejle, co tam panóv i ricerzi i prostigo ludztva! Krziknjijle, a wonji sę vezną do żadnigo smoka i go zabjiją, żebes mjała volą.
Ale krolevjonka le paluszk położeła na wustka, jak vjisznje czervjoné, i smutno głovą krąceła. A tero jô vjidzoł, jak v ji vłosach, krose żetka dozdrzenjałigo, łiszczało sę złotem, a nad ji woczami, pesznimi jak svjoze, szkleia sę małô, zatopjonô ve vłosach, koruna złotô.
Kjej jem sę tak dzevovoł ji pjęknoscë i njeszczescu, straszlevi smok pesk rozdzevjił i zavrzeszczoł:
— Jakuż wona mô gadac do ludzi, kjei mô movę zaklętą? Kjejbe zakrzikla, wuczulëbe krokanjé varnë i be powucekalë wod nji, jak wod jakji wukozkji.
A jô na to wuvożoł sobje:
— A żebes të tak, Remusu, zakrziknął na tich ricerzi, be smoka zabjilë i delë krołevjonce svobodę! —
Alem so v ti jistni chvjilë przëboczeł, żebe mje i tak nje rozumjelë, bo i jô mom jęzek skażoni, a ludze mje nje rozumjeją.
Tej mje sę tak żol zrobjiło, żem płakac muszoł jak bober. Jaż dobrô Liza łeb svój przëtchła do mojigo i z nozder na mje chuchac zacząła. Bo bidlęcu żol beło.
Jak przëszła njedzela, tak naszi szlë do Lipna do koscoła. Le Marcijanna wostała doma. A pustkji gbura Zabłockjigo mjałë dokoła las głębokji, le ku vëchodovji słuńca stojało jezoro, ale za njim znovu czernjił sę las dużi.
Marcijannje gvesno straszno beło sedzec sami, bo przëszla do stanji i rzekła:
— Poj do chałupe, knopje, jô cë co dom! I dała mje v czeladni gleń chleba, posmarovała masłem. Tej vzęła korunkę i wusadła przë pjecku na lavje. Ale jô jodł, a kjej jem ju polce wobliznął, tej jem muszoł vzerac na dużi zegar, co vjisoł na scanje. Mjoł won bjegas długji na poł cigła, a vożkji, jak stąporë wopoczné vjisalë na grebich sznurach. A pokąd bjegas szedł roz ztądka i nazod, vjedno v njim njico sę zadzarło, jakbe co cvjardigo połknął. A jô sę pitoł:
—Marcijanno! Cuż ten zegar tak połikô?
— Won połikô czas! — wodrzekla Marcijanna i zmovjała dalij svoję korunkę.
Tak jô jesz z vjększą wuvogą mu sę przëzeroł. A tak mje sę zdało, jakbe zegar na mje patrzeł skarnją, jak człovjek. Mjoł won na nji dużé liczbë czorné a na brodze krosevi kvjotkji. A jô so tak wuvożoł:
— Kjejbe won tak mogł gadac movą ludzką. Cuż be won nje nawopovjedzoł! A Marcijanna rzekła:
—To nje je zegar jak jinszi zegarë. Won vje, co sę stanje v przëchodnim czasu — won vjidzi Smjerc!
—Jakuż won może Smjerc vjidzec?
—Won stanje, bo won ję vjidzi na przededvjerzu, abo zacznje bjic njedobrą godzenę.
Tej Marcijanna, rzekłszë to, kąsk zbladła, ale po chvjilë dodala te słova:
—Ale ti njedobri godzenë, chterni jô sę boję, ti won jesz nje vëbjił.
Jô na to sedzoł cecho, bom so jesz njiczego nje boczeł. Ale stari zegar scignął na sę kjilka parminji słuńca, co przez wokno svjecełë na podłogę, i zdrzoł na dzevkę, jak mądri stari czlovjek, co sę wusmjechô, bo vje vszestko. Ale wona tego nje vjidzała, bo patrzeła na podłogę sztivno, jak gapa v gnot — jak to movją. Tej ji łzë przëszłë do woczu i jęła do mje gadac, jakbem bet dorosłi człovjek, a nje małi Remus:
— Boczë — knopku, to je tak: Mocnô je ta chata nasza, v srąb vëbudovanô z camróv, jakjich ju dzisodnja nje natrafjisz v czornim borze. I potcevi v nji mjeszkają ludze. A słuńce zdrzi przez wokna ve vszestkji nortë tak, że choc mjeszkomë v lese, vjidno wu nas i cepło. Ludzkji woko v każdi może zazdrzec nort, bo dobrô v njim rządzi gospodinji. Ale vjerzë mje, knopku, kożdô chata mô jeden takji nort, chdze słuńcu zastavją wokno i sąsada nje zaprovadzą. Samo le woko Boskji tam vezdrzi.
— A cuż v tim norce jesta? — pitoł jem sę.
—Straszk!—wodrzekła Marcijanna. — A boczë, że i naju chata mô takji cemni nort i takjigo Straszka.
Jô rod beł vjedzec njico vjęcij wo tim Straszku. Ale Marcijanna przeżegnała sę i rzekła:
—V Jimję Wojca i Sena... Cuż jô cë za bojkji wopovjodaję, małimu knopu! — Poj, dom cë jesz kavał chleba, a jak zjesz, tej zmovjima litanjiją do Matkji Boskji za tego, co po svjece vanożi. Bo tak sę noleżi v tę svjętą njedzelę, a nje wopovjadac bojkji. — Ale jô vjedzoł, że ta bojka beła provdą. Lem njick nje rzekł.
A przë pocerzu vjednom muszoł vzerac na zegar, bo mje sę zdało, że won też vjedzoł wo tim Straszku. Ale po ten czas anji dzevka anji wonji mje njick nje rzeklë wo njim, jażem sę som doznoł v dzeń bjołi.
Rovnak mje dzivno beło, że ludzena pustkovju chodzilë i svoję robotę robjilë, choc vej v stanji v mjesądzovim vjidze wuzdrzec można beło krolevjonkę i smoka, a v chace mjeszkoł Straszk.
Chcoł jem tego Straszka szukac po chace, alem sę bojoł,żebe mje nje nabjiłë. Ko vjele rovnak muszoł jem przemiszlac wo njim, kjej jem posoł dobetk pod lasem. Ale tam — pod lasem — też sę stało, żem na całi szturk zaboczeł wo Straszku, co mjeszkoł v chace Zabłockjigo.
 


 
III
Wo trzech dzivnich chojnach, wukorunovani jarzębjinje, zapadłim zomku, zaklęti krolevjonce i trzech strasznich wukozkach.
Wod ti stronë pola trzë chojnë stojałë v gromadze:
Jedna krzevô, jakbe chcała wucekac a nji mogła, a dvje prosté. Ta krzevô mjała czubk jak mjotła. Jedna z tich prostich vëzdrzała jak kopjica sana na krotkjim drągu. Ta trzecô mjała jakbe szadą czuprinę gorą a pospode kozą brodę. Chtobe szedł ve vjeczor, mogłbe mjec pomeszlenjé, że to wukozkji jakji ve dva vjidë sejmują. Ale to bełë dobré drzevjęta.
Wu naju na pustkovju povjadelë, że gbur razu jednigo z Lipna jidąci zgubjił drogę do dom, bo zemovô krzikva zasepała vszeskji stegnë jedną bjołą płachtą smjegu. Njico Złego zaczęło go manjic i woprovadzac kołem. Ju go bodej do wucha namavjało, żebe legł spac pod mjedzą, kjej jego Anjoł Stroż mu pokozoł polcem wone trzë chojnë. Do njich won sę woganjająci womonje dovlekł a ztądka wuzdrzoł nad smjegjem gorą komjin svoji chatë. Takô mu tero moc vstąpjiła do serca, że zaszedł do dom letką nogą. Bo tak be beł tam v smjegu żëcé wostavjił i zmorzł.
Mol, na chternim wone trzë chojnë gromadovałë, przezevelë naszi "studnją". Choc tam vej żodni studnji nje beło. Ale Mjichoł mje povjodoł, że tam za Boga Wojca zdrój płenał. Z njego bodejże vodę nosilë ludze ze zomku. Ale ten zomk beł przeklęti przed długjimi stami lôt i zapadli trzë tręple v zemję. Jesz po njim stojała za rzeką gora przidkô, na chterni njick nje rosło. Ale njicht tam rod nje szedł, bo v połnjé i v nocë njico szło ludzom na woczë, czego sę bojelë.
Kjej jem tam pod trzema chojnami dovoł boczenjé na moje bedło, njico mje vjedno kuseło:
— Jidzë, Remusu, do rzekji i sę doznej, co to je z tim zomkovjiskjem!
Ale tej mje rzekł mój Anjoł Stroż:
— A kjejbe krovë v szkodę vlazlë! —
Na to jô słuchoł i stoł przë dobetku. Alem tego sobje nje wuvożoł za grzech, żebe podpędzëc pod las krotko. Może, żebe co przez drzeva vjidzec beło abo możebe co z lasa vëstąpjiło i do mje godało!
Chdzeroz bivało, żem przesunął przez rov, co grodzeł pole wod lasa, i zrobjił kjile krokóv v las i vołoł z rękami przë gębje:
— Poj tu! —
Tej z lasa wodezvało:
— Tu! —
I tej znovu zapadla ceszô, tesknô i pełnô tajemnjice.
Długji dnje i tidzenje wob latko jô tam posoł pod lasem. — Jednigo dnja mje v woko vpadła jarzębjina po ti stronje rovu granjicznigo wod lasa.
Dzivnigo wona beła sztołtu, bo pospode czebka szadigo mjała wuzimk gładkji a navkoł wuzimka koscerzełë sę vjetvje cenkji. Pod słuńce to vëzdrzało, jakbe drzevję mjało korunę na szeji. Ta jarzębjina stojała v pole jakji dzesęc krokóv i dzivno mje beło, że ji nje scęlë, bo przë woranju muszelë ję vëmjijac. Pitoł jem sę doma Mjichała, a ten mje rzekł:
— Jakbe tę jarzębjinę scąl, tobe krev lecała. Tak jô so na dregji dzeń vzął dłoto z szaruznji pod vamps, żebe sę tego doznac. Ale njico mje rękę zatrzimało, kjej jem wostrzé na korę vsadził i doł jem poku. Alem za to vjele pod ną wukorunovaną jarzębjiną przebivoł. Vjedzoł jô, że leno krolovje noszą korunë, i wuvożoł jem sobje, że wona może bëc krolovą, co ją las naprocem sobje postavjił.
Tej jem sę ceszeł, żein ji skorë nje ranjił. Jednigo dnja zbjerało sę na njebje na grzmot. Grubé i czorné łavë chmur pobjegałë ze za lasu tak njisko, napjité deszczem, jakbe na zemję spadnąc chcalë. Na jezerze łiszczałë vjidka, a nad jezorem stojałë chmurë żołté, jak sarka. Na podnjebju vjodro grało.
Mój tovarzesz, pjes Gnjota, sę bojoł, bo mjoł rozum ludzkji. Legł przë mje i zevoł. A jô czuł taką słabosc v gnotach, żem legł na vznak i zamknął woczë. A to beło pravje pod ną korunovaną jarzębjiną.
Tej mje tak przëszło na woczë, jak na javje, że sobje jesz dzis vszetko vdarzę, jakbe to beło vczora.
*         *        *
Przede mną bjeżeła rzeka zelono-modri krose. Po procemnim brzegu szedł v gorę bjołi zomk. Scanë jego sę szklelë kaminjem bjołim, jak smjeg. Dach sę vspjeroł na słupach vesokjich, toczonich, v złoté podstovkji i v złoté glovjice. Brama ze zelono-modrigo, przezernigo, jak voda, kaminja dużim lękjem naksztołt łóż wobjimała vjerzeje złoté. Do bromë provadzełë stopjenje szerokji, pańskji, krosnimi divanami vësceloni. Przed bromą, jak vartarze mocni, cechi a vdałi, stojałë dużé drzeva, wobleczoné jigleną zelono-czorną, jakiich jô v żëcu njigde nje vjidzoł, Przed drzevami bjołi pjosk sceleł drogę do rzekji, a v rzecem wuzdrzoł głovą v doł drugji zomk i drugji drzeva jak v zvjercadle.
Kjej jem sę dzevovoł timu zjavjisku, zaszorzeło na rzece i podpłinęłë, jak zogodkji z cuzigo svjata, dva vjclgji kołpje. Stanovjiłë sę wone naprocem mje i dzivnimi woczoma zdrzałë. A v jich woczach stojało pitanjé i vjédzô, jak skarbë, zatopjoni v głębokjim stavje czornigo lasu.
Woczë v woczë z njimi wuczuł jem z boku zev, chturen płenął mje do wucha mjilszi njiże muzeka skrzepjic i flét. A głos ten movjił:
— Vez mje na remjona i przenjes przez tę rzekę do mojigo zomku!
I wuzdrzoł jem kol sebje panją vesokji wurodë v suknjach ze złota ijedvabju. A beło mje jednak, jakbem ję ju znoł z vjidzenjô. A kjej jô na nję podnjosł woczc, lej jem zavołoł:
— Moc Boskô! Krolevjonka, co ją smok strzeże! Ko jô ję vjidzoł v zelonim vjidze mjesądzovim, kjej jem v stanji na mojim bjednim łożku płakoł nad nją i nad moją skażoną godką.
A wona zchileła do mje głovę, v ji vłosach, krose dozdrzenjałigo żetka, szkleła sę koruna złotô, i rzekła:
— Znajesz mje! A jô wo tobje vjem vszestko. Nje bój sę, pastuszku! Vez mje v remjona i przenjes przez tę vodę!
Tak jô zmjerzeł wokjem rzekę, płenącą przede mną i v nji, jak v zvjercadle, wuzdrzoł jem sebje. Małi jô vëzdrzoł procem ti postavni panji.
Nogji moje bełë bosé a nogavjice njiżij kolon wobtroczkované. Vamps mój, wodemkłi na pjersach, doł vjidzec koszulę z varpu, a ta koszula nje beła całô. Mój kłobuk na głovje mjoł durë a przez nje vłose vëlożalë, jak słoma z gnjozda varblovigo. I vjidzoł jem sebje takjim małim, bjednim i żorotnim przë ti peszni i vdałi krolevjonce, żem woczë spusceł na svoje bosé nogji, bom sę vstidzeł.
Ale wona mje położeła bjołą rękę na głovje i rzekła głosem spjevnim:
— Przenjesë mje, chłopku, przez tę vodę. Zdrzë na ten zomk vjelgji i peszni naprocem: Co jeden vjek ludzkji won vëchodzi na javę głęboko ze zemji i żdaje na svojigo vëbovcę. Chto mje przenjese przez tę vodę do zomku wojcóv mojich, tego tam jak krola przëvjitają. Vez mje tede i zanjes przez tę vodę. Bo jutro będze zapozdze. Jutro sę zapadną bjołi murë i spanjałi słupë i vesokji dach i złotô brama a jeden długji vjek człovjeka minje na svjece, njim przemovjic będę mogła.
Ale jô vjedno vjidzoł moję żorotną wurodę v zvjercadle rzekji im sę vstidzeł,
Ale krolevjonka mje dodovała wodvogji:
— Nje wuvożej na svoję małosc i żorotnosc. Vëstrzelë wokjem ku svoji gvjozdze a wudzirzë serce do vjelgji spravë. Zdrzë, jak peszni ten zomk!
Kjej złoti mój bot postavję na jego stopjenje, znjikną borë vkoł a vërosną chatë szczestlevich ludzi, co żdają zbavjenjô, jak jich krolovô.
Vstanje njevjadomi svjatu lud, wo chternim dzeje dovno pjisac woprzestałë i znovu pługami worac będze zemję i żoglami jezdzec będze po vodach. Tej przëboczi sobje svjat, że lud takji żeł v czasach dovno minjonich i dzevjic sę będze, że znovu żije.
A kjej jem cecho słuchoł, krolevjonka movjiła dalij:
— Znaję cebje! — Vjidzoł jes mje pod starżą smoka, jak płakałam nad mojim ludem i sobą. Bełam njemovą, ale dziso mom volą movjenjô. Wudzirzë ducha i vjerzë v svoję moc.
Tej jô woczë podnjosł na lica krolevjonkji i zaboczeł, że jem małim Remusem. A duch takji vstąpjił ve mje, żem znovu jął mjerzëc woczoma drogę przez rzekę. Ale tej jem vjidzoł, jak z vodë ku mje dvjigałë sę trzë wukozkji, wopoczné i straszné.
Ale krolevjonka wuchveceła mje za rękę i poceszała:
— Nje bój siępastuszku! Nen stolim nagji, co po som pas v vodze sę czaji, będze cę chcoł scignąc na gruńt rzekji, jimję jego Trud. A nen drugji, co na grubim camrze płinje po vodze, a pesk mô, jak dżenja, a woczë, z chternich bjiją zeloni parminje: jimję jego Strach. Zdrzë, jak skora jego gładkô sę mjenji ve vszetkjich krosach tęgovich. Czo, jak jego skrzidła szętopjerzové bjiją wo sebje, jak klekotkji ve Vjelgji Pjątk.— Nje bój sę, pastuszku, straszedła tego, bo dobędzesz, beles vjerzeł v svoję gvjozdę... A vjidzisz tam tę bjałkę na kraju? — V bestrich ruchnach sedzi, nogji pod sebje, jak krovc. Na głovje mô muckę ze stoma zvoneczkami. Vjedno smjeją sę ji woczë i gęba. Skorno zatrzęse głova, sto zvoneczkóv zabrzęczi. Vjidzisz, jak machivô pravą ręką, ceskającë skarupë na vodę. A kożdi roz, jak skarupę cesnje, zatrzęse głovą, zazvonji zvoneczkami, zasmjeje sę i volô: Njevorto! — Smjeszné wukozkji przed tvoje woczë czarzëc będze, be cę do smjechu dostac. Ale smjoc sę nje będzesz, bo svjętą spravę mosz przed sobą. Zdrzë: podnjosła v gorę pręt. Na pręce sedzi głova małpë. I ju sę vali voz drabjinovi, vjelgji, a na njim ładunk sana vesokji jak gora. Nje cigną go konje. Cigło z gałązkji leszczenë roczni a zoprząg — szterë meszkji małé. A jednak voz jadze! Przed tim płoszedłem mjij sę na bocznoscë! — Nogorszé wono.
A jimję jego: — Njevorto!
A jô to vszetko vjidzącë nabroł ducha i rzekł jem do svoji dusze: Tero veznę i przenjesę krolevjonkę przez vodę, a njech sę stanje co chce!
I wukląkł jem i vzął wobjema rękoma krolovą i podnjosł ję, jaż dzivno mje beło, że ve mje tile mocë. Tej jem nogę pjerszą postavjil v vodę. 1 znovu wuzdrzoł jem v nji sebje, jak v zvjercadle, takjim małim i njiveka, żem zvątpjił i czężor mje przemogł, Chiżem pusceł panją moją na zemję i vestchnął:
— Krolevjonko! Tvój sługa je za bjedni i za małi na taką robotę!
V tim z trzoskjem vjelgjim zomk zapodł sę v zemję. Z krzikjem zvątpjenjô krolevjonka zniknęła mje z woczu, a jô leżoł jak wurzasłi pod korunovaną jarzębjiną. Cemno beło na svjece wod chmur na pobjegłim njebje. A Mjichoł przëpodł do mje, za vłose mje szarpoł i vrzeszczoł:
— A będzesz të społ, pestko przegrzeszonô, zamjast nekac bedło do dom!
A kjej jem sę chiże zervoł, pjęscą mje doł v kark, żem kozła vëvroceł i vadzeł:
— Marsz! Pochadej z dobetkjem do dom a nje żdej, jaż sę rozgorzę! —
Tak tej jô gvizdnął na Gnjotę i nekoł. Ale to bjicé mje nje bolaio, bom spravjedlivje vskuroł. Le żol mje beło krolevjonkji i serce mje bolało, żem beł takji małi i ji njicht nji mogł pomoc.




 
IV
Jak Marcijanna vëvadzeła małigo Remusa
i jak won ji nokazu nje słuchoł.
Beło to tede v njedzelę, jak Marcijanna mje vzęła do czeladni i povjedzała:
— Boczë, knopku, żebes nje narosł zgnjiłigo gnota! Za bożoka, za talara na Godë, koszulę, vamps i botë na Svjętą Katarzenę najął cebje pon do pasenjô. Grzech mosz, żeli będzesz społ, zamjast pjilovac dobetku.
To beła spravjedlivô provda.
— Jô vjem, że cë Mjichoł vsepoł. Ale ten roz won dobrze zrobjił.
Jô na to njick nje rzekł, bo wona mjała znovu provdę.
— Za to żodni jankorkji na Mjichała nje będzeszmjoł, bo bem jô cë jesz lepji vsepała.
Tero jô vjidzoł, że wona mje chcała vadzëc. Tak jem wuvożoł sobje:
— Vadzkejle vadz, jô strzimję! Ale chleba z masłem jô dziso pevno wod cebje nje dostanę.
Tej wona zaczęła mje vadzëc. Jô sedzoł ceszij kota i słuchoł. Vszetkjigo jô sobje nje vdarzę, ale ku reszce wona rzekła:
— A të, czimu njick nje movjisz?
— Ko Marcijanna moji godkji nje rozumjeje!
—Vejta go!... Nje rozumjeje!... Człovjek rozumje navetk njemé zvjerzątko, co tepą ruchô i wuszami strziże, a nje rozumjołbe człovjeka, co mô gębę do godanjô. Gadejle na svój sposób a jô będę vjedzała.
Cuż jô mjoł godac?
Tak wona pitala:
— Cuż też v cebje, pestko, vlazło, żes sobje zarobjił na skorę? Czeż të społ?
— Jô nje społ — rzekł jem — alem vjidzoł.
— A cuż të vjidzoł?
— Jô vjidzoł krolevjonkę i zapadłi zomk. Ale jô nji mogł ji przenjesc przez rzekę, bom za małi i za słabi.
Jak jô to rzekł, tak wona sę do mje wobroceła od kominka, bo beła pravje przë klósk gotovanju na vjeczerzą. Tej wona kozała mje jesz roz rzec, bo wod razu z moji skażoni godkji nji mogła sę dobrac.
Tak jô nji woczim nje meslącë, rzekł do nji:
— Jô vjidzoł krolevjonkę i zapadłi zomk. Ale jô nji mogł ji przenjesc przez głęboką vodę, bom za małi i za słabi.
Tak wona sę stała noprzod bladô a tej czervjonô na licach. Tej zamjerzeła sę na mje varząchevką i vrzeszczała:
— A vëporajisz të sę, pokuso njeskvarnô!
Vjęcij jô njick nje czuł, bom so wuvożoł:
— Vez, Remusku, nogji za pas, bo wona cë tę varząchevkę na głovje skjidnje!
I tak jô nożka pon.
Tak złi jô Marcijannë nje vjidzołjesz njigde, bo to beło dobré i cnotlevé kobjecesko. Za lôt vjele mjoł jem sę doznac prziczinë ji gorzu.
Kjej më sedlë do vjeczerzi, tej jô v svojim norciku sę bojoł, żebe wona mje jesc nje dała. A bełë kloskji i kavałk chleba. Ale wona mje fojt takji dużi wukrajała, że sę parobcë dzevovalë i jęlë z nji podkorbjac:
— Marcijanna krajô Remusovji, jakbe kavalerovji! — rzekł Morcin.
— Żebe ji prędzij wurosł! — przëvtorzeł Mjichoł.
Ale wona na njich nje słucliała, jaż Morcin rzekł:
— Mogłabes nom, Marcijanna, wukrajac jesz po jednim kavalku chleba, bo pudzema nocą na rebë!
Ale jô bełbem rod z njimi szedł, Tak jô mrugnął na Mjichała, choc won mje dzis vëszamotoł i jem rzekł:
— Vezta mje ze sobą!
Ale Morcin wodrzekł:
— Zebes wob dzeń społ i dobetk v szkodę pusceł!
A Mjichoł przësvjodczeł:
— Jesz be cę vjilk połkł i bełobe po Jemusu! — Movjilë mje Jemus, bom literë "r"  njimogł vëmovjic.
Ale Morcin sę chvjilkę namiszloł, tej rzekł:
— Veznjema cę, Remus, jak pudzema łovjic pod zomkovjisko.
Jô wuszoma strzigł czującë, że wo zomkovjisku mova.
— A v chterni stronje to je, to zomkovjisko?
Smjelë sę z moji movë, a Morcin na wodlev sę pitoł:
— A zaszedł të bes tam v nocë ? —
—Jo!
— Bo vjedzë, że tam stroszô!
—Njech stroszô! —
— Kjej mosz taką wodvogę, knopje — rzekł Mjichoł — to jidz pod las jaż do jarzębjinë, co mô korunę na szeji. Ztąd prosto nosa v las, jaż duńdzesz do rzekji. Tam poł leżi, poł stoji krzevô chojna nad vodą, jakbe chcała przeskoczëc, ale wob drogę sę wodmeslała. Naprocem stoji gora. Do gorë provadzi brod przez vodę. Tam stoji vesok no staré zomkovjiszcze. Kjej chcesz, żebe ce wod wurzasu vłose povstalë do njeba, tej le tam jidz!
Na to naszła Marcijanna i zaczęła vadzëc:
— Cuż va będzeta małimu knopu głupą godką głovę mąceła. Bjejta lepji spac. Bo co va wułovjita, lo też kot na wogonje wunjese.
Tak wonji szlë, a jô z njimi. A wob drogę jô czuł, jak Mjichoł movjił do Morcena:
— Chocbe mje mjoł złoti vęgorz v kłomkę vlezc, nje dostołbes mje v nocë na zomkovjisko.
Ta sprava mje wodtąd nje dała bezpjeku. Vjednom muszoł meslec wo tim zomkovjisku i wukładac so v głovje, jakbe sę tam dostac. Mogłbem beł wucec v njedzelę, jak naszi bëlë v koscele, ale Marcijanna vjedno tak wurechtovała, żem sę nji mogł ruszëc z domu. Roz wona mje v roboci dzeń zvędzeła, jak jô pravje chcoł gnac pod jarzębjinę!
— Dokądka të pędzisz? — pitô.
— Pod jarzębjinę!
Tak wona przëtrzimała mje za vamps i zaczęła gadac:
— Nje ponekosz tam, ale pod studnję. A słuchej tero czimu! —Tam pod jarzębjiną njedobré mesle głovę nachodzą. Naszlë wone i człovjekovji, chturen beł dobri i stateczni, bom znała go. A tak go wosamętałë, że wubetku nje nalozł doma i po svjece vanożi dzis, v bjedze może i nędzë. Wostavjił za sobą dom i mjejscé i szedł v sviat cuzi. Ale za njim wostoł trup... Cużes të chcoł bjedni knopje? Robjic tobje trzeba wod lôt dzecinnich, bo nji mosz vłosni chatë anji roli. Na chleb svój zarabjac będzesz v mokleznje skarnji, jak Pon Bog cë namjenjił, i służeł będzesz. A może, że dorobjisz sę vłosnigo kavałka zemji, kjej Pon Bog cë pobłogosłavji. Jô cë tego żiczę.
— Ale vëbij sobje z głovë zomkji i krolevjonkji, bo to njeje njick dlo parobka, jak cebje. Bo kjej jich so nje vëbjijesz z głovë, chadzac będzesz po drogach svjata, po chternich vanożenjé bez dachu nad głovą i bez wognja do wuvarzenjô stravë tvojim kavlem będze. A może jesz co gorszigo, jak nimu...
Słuchoł jem, jak na kozanju i nekoł, jak mje dobré kobjecesko nakozalo, pod ne trzë chojnë. Tamem legł na słuńcu i zdrzoł ponad jezorem i lasem v dalekji svjat. Chtuż to mogł bëc, wo chternim Marcijanna movjiła, że vanożi po svjece, mjejscé wostavivszë i dom? Hej, i jô vanożëc będę! Njechle wurosnę! Tam za jezorem i lasem wodmikô sę svjat! Jakji tam ludze, jakji chatë, jaką movją godką? Do njich jô pudę, njechle wurosnę! A Marcijanna njech sedzi doma, bo to le mizernô bjałka i sę boji.
Tak jô sobje tam mesloł i też pozdnji zrobjił.
Ale krom tego dzeń kole dnja mje pokusa brała.
— Jidzże sę doznac wo nim zomkovjisku!
Tak jô nje strzimoł,
Jednigo zavjitrza vzął jem sę i nekoł ku studnji, pokąd mje Marcijanna wod pustkovjô dostrzec mogła.
Ale jak jem so zmjerkovoł, że mje ju nji mogą brac na woczë, navroceł jem dobetk v stronę jarzębjinë.
Tam jô Gnjotę wostavjił przë bedle i mu przëkozoł tak:
— Gnjoto! Jô jidę! Të wostanji, jaż sę vrocę i dovej boczenjé! Ta noskvarnô Bezroga, co łonji v sklep sę zarvała, mô le jeden rog, bo drugji so skjidła przë ti worędzë. Ale wona krom tego vjedno bodlivô, nje boczącë, że jak sobjć drugji rog skjidnje, to na jarmarku chtuż ję kupji? Të le ji zaru zęboma do pjęt, jakbe drugjich bodła. A tej też wuvożej, żebe debetk sę nje rozbjegł anji nje szedł v szkodę. —
Tak Gnjota wostoł, ale za mną bleszczeł vjernimi woczami.
Kjej jem tero przesunął rov i szedł pod dużimi drzevami, beło mje, jakbe v lese svjęceła sę njedzela. Takô tam statecznosc i ceszô panovała strzod vesokjich, jak vjeże, wuzimkóv. Dalij v las drzeva podrastalë brzidem. Ale jô vnetk vëbłądzeł na stegnę, co ję sobje sarnë vëdeptałë.
Tej jô przërechleł kroku. Z dębovi gałązë zaczęło vrzeszczec dvoje bestrich sójk. Ale jô se wuvożoł:
— Vrzeszcztałe, vrzeszczta! Va mje chcata womanjic, żebem tu szukoł vajigo gnjozda. Ale jô vjem, że wono daleko v jinszim molu, a tam be va sedzała cecho i sę nje dzarla! —
Tede jô szedł dalij. Krze sę skuńczełë, jakbe wucął, a za njimi stojała łaka, pełna paprocë. Chto mô serce wodvożné, jidze tam v noc Svjętigo Jana wudobëc kvjatu paprocë i vęgla wod ji korzenja. Chto wudobędze, ten nje szukô szczescô, ale szczescé szukô jego. Ale to sprava zdradnô. Povjadelë na pustkovju wo takjich, chternim przë szukanju vęgla i kvjatu njico Strasznigo glovę v teł licami na plece vëkrąceło.
Szedł jem przeką nich paproci, boczącë, be sobje wo nje bosich nóg nje zadrzec, bom vjedzoł, że ranją.
Po dregji stronje łakji znovu rosłë drzeva i krze, a przeką njich szła sarnjenô stegna. Z vjetvji jął vołac na mje łupk:
— Chtuż jidze? Chtuż jidze?
Ale jô so wuvożoi: Pocuż won mô sę drzec nadarmo?Tak jem vołoł:
— Będzë cecho, łupku! Tu nji ma njiżodnigo kleszcza, bo jidze le małi Remus.
Tej won woprzestoł na mali szturk. Ale ledvjem zaszedł znovu mjedze drzeva, won dalij sę bojoł i vrzeszczoł. Tej jô go ju vjęcij nje wuspokojoł. Vdzek tobje! Czimużes nje woddoł, kjej jes vëręczeł sobje!—
Mjedze drzevami szla stegna kąsk pod gorę. A kjej jem po drugji stronje zchodzeł na doł, tej przede mną wodemkło sę zibkji trzęsavjisko, pelné czornich dur, wo chternich povjadelë, że to durë do pjekła. Na grądach ti zibji rosłë brzoze. Mjedze njimi vesoko stoperczela wolszka, chterni sę vstec listë trząsą wod wurzasu. Jakuż też sę nji mają trząsc, kjej na nji Judosz sę povjeseł!
Tam jô zgubjił stegnę i muszoł wobińsc bokjem. Ale tero jô ju czuł z njedaleka granjé vodë. To gvesno rzeka lasem bjeża. Czim dalij, tim zemnji sę robjiło. Vnetk mje i vonjô vodë zalecala. Za kjilkanosce krokóv vjid z modrigo njeba svjeceł przez korunë drzév, a dołem łiszczałë sę bjeżącé vodë rzekji.
Doszedlszë do brzegu, wuczuł jein cvjardi grunt pod nogama. Pod vodą bjeloł so pjosk. Gorą njego voda szła prądem. Wod brzegu do brzegu zdovało sę mje tile rumu, żebe voz zaprzęgłi v konje przeką żłobu rzekji stojoł vigodno. Po procemni stronje wunoszała sę gora. Tak jô sę pitoł sebje:
— Jes të na zomkovjisku, Remusu, cze nje? —
Jażem wuzdrzoł nę dzivną chojnę, wo chterni Mjichoł spomjinął: Na brzegu, kąsk v stron, małô gorka cvjardi zemji, jak chrzebt bidlęca, przëległa do rzekji. Z ji boku vërastała grebô starô chojna, jakbe sę mostem chcała przełożëc do procemnigo brzegu. Ale jak wodrosłanadva kraczaje nad vodą, tej volała skrącëc v gorę, jak jinszé drzevjęta, i rosc prosto jak svjeca. Njigdem jesz takjigo sztołtu chojnë nje vjidzoł.
Kuńc wuzimku ti chojnë, chturen sę trzimoł brzegu, przëboczoł mje chrzebt dvuletnigo zgrzebjęca, tak że jô na njcn skoczeł, jak na konja, i noguma jął priskac nad vodą.
V gorę i v doł rzeka szła jakbe duktem vëcętim, a grabjinë, wolszkji, vjerzbjinë i vijągji wustavjiłë sę nad żłobem rzekji, jak ludze v procesji. Kjej jem z mojigo konja patrzeł rzeką v gorę, zdovało mje sę, że sedzę v koscele dużim, tak dużim, że do vołtorza dozdrzec nji ma. A wod stronë tego njevjidzalnigo vołtorza, wudboł jem sobje, że muszi co do mje sę zjavjic.
I zjavjiło sę.
Noprzod vjidzoł jem pod vodę dalek dva bjołi plachce, chterne płinęlë vodą ku mje. Z njich vërastałë, czim bleżij, dvje szeje, zagjęté na sztołt łodëg maku, ale peszné i dużé. A kjej przëpłinąłë krotko, tej jem vjidzoł, że to kołpje bjołi, te same, chternem vjidzoł pod korunovaną jarzębjiną.
To belë podług moji wudbë kołpje krolevjonkji zaklętigo zomku.
Przëpłinęłë wone krotko do brzegu. Tej zaczęłë mje sę dzevovac. Woczë mjalë, jak ludze, a stronkę v koł, jakbe czorné wokulorë na woczach mądrich ludzi.
A zdrzalë na mje, jakbe cos povjedzec chcalë. A jô stojoł cecho i żdoł.
Alem sę nje dożdoł. Raptem bo zeszłë ze mje woczami, nadęłë skrzidła i szlë v gorę rzekji, nje wobrocivszë sę razu. Ku reszce znjiknęlë, zkąd ich przënjesło.
Na brzegu zaczął wujadac mój Gnjota. Tej zaczął wobskakivac vkoł drzeva, na chternim jô sedzoł jak na konju, chcącë vësunąc do mje.
Ale jak mu sę to nje wudało, vbjegł v rzekę i jął vodę szleptac, jakbe wod tidzenja njick nje pjił,
Żebe nje Gnjota, krolevskji kołpje bełëbe co povjedzałë. A mje won też przervoł moję przigodę, bo przëboczeł mje dobetk mój za lasem. Vzął jem tede nogji za pas i zrivoł nazod drogą, chternąm przëszedt. Gnjota priskoł wokoma mje. Chdzeroz trąceł mje zemnim cnjikjem v gołć jikro, jakbe mje clicol przërechłëc, a tej vëbjegł na przodk.
Tak żesma wobaji dobjeglë kuńca lasu. Ku moji spokojnoscë jô tero vjidzoł, że krovë sę pasłë, jak noleżi, a wovjeczkji trzimałë sę v gromadze njedalek. Z tego beł jem rod i rzekł jem do Gnjotë:
— Gnjoto! Ten roz to nama wuszło suchim pękjem. Ale kjej të jesz roz wodbjegnjesz wod bedła, tej woboczisz!
Ale Gnjota le zdrzoł na mje, dichającë z vëvarłim jęzekjem, bo so mesloł, że jô, Remus, jem procem njego jak krovka: jak wodbjegnje, tej ję muszi navrocëc. Tak won i mje navroceł wod zomkovjiska.
Kjej jem pod vjeczor nekol do dom, rzekł jem do svoji dusze:
— Jutro pudzesz zos!
 


 V
Jak Remus nalozł na zomkovjisku czorni gronk
i złoti mjecz i jak won za to skorą zapłaceł.
Zjavjitrzni svjat tego dnja smjoł sę ze szczescô. Słuńce z vesokjigo njeba tak rozsvjeceło całé pole, że navetk nomjizernjejszi bączk v rovje mogł se plece rozegrzoc. Bezroga, nekającë roz na levo roz na pravo z karna, sladkovała, co gvesno wodezdrzała wod Lize abo Gnjadigo, na pażęc vëpuszczonich. Gnjota ję navrocoł, ale bez gorzu, jakbe sę ceszeł, że mô worądz do suvanjô i szczekanjô redosnigo. Jô wod njich zarvoł ti vjesoloscë, żem gvjizdoł i skokoł, jak skorc jakji po polu. Vjesołą gromadą, jak na bjesadę, nekałasma pod korunovaną jarzębjinę. Tam jô vzął i Gnjoce vbjił v głovę, żebe sę nje vożeł jisc za mną slode, le żebe wostoł i dovoł boczenjé. Tej jem sunął do lasa.
Rosa jesz stojała na trovje i na paprocach, bo chmura zelonich lestóv jiglenë i gorą drzév zabjegalë słuńcu, że jich vëpjic nji mogło. Nogji moje sę slizałë na mechu, ale jô bjegoł dravo, bom ju vjedzoł drogę. Anjim nje słuchoł na łupka, chturen znovu vrzeszczoł v dużim strachu, cze kleszcz nje jidze. Łąkę z paprocą jô wobszedł, be sę nje skaleczëc v lecenju, a na wolszka trzęsącô sę wod wurzasu, wostała v stron. Przë rzece vlozł jem wobuma nogama na woną krzevą chojnę i zdrzoł rzeką v doł i rzeką v gorę.
Bom żdoł na vczoraszi dva kołpje, co tak mądrimi woczami patrzełë. Alem sę jich dożdac nji mogt. Tak mje przëszła do głovë bojka wo krolevjonce i kołpjach, chterne bełë ji bracoma, i spjevoł jem takji słova:
— Przëpłińtaż tu do mje, kołpje, długą vodną drogą!
Chdzesta va podzała naszą krolevjonkę młodą?
Hej, va kołpje, bjołi ptochë glębok v czornim lese!
Chturen z vas wo krolevjonce novjinę przënjese?
Cze nad dużą vodą svoje bjołé ruchna pjerze,
Cze ji smok na bjołim zomku zamknął złoté dvjerze?
Ale dzivni kołpje jak nje chcałë, tak nje przëpłinęłë. Vjidzec też jem nji mogł po rzece jak vczora, bo zemnjica szła gorą vodë. V nji jakjis wukozkji jęłë korovodzëc. Tak jem so wuvożoł: To nje będze tam njick dobrigo. Lepji jisc na tę gorę naprocem, bo to będze no zomkovjisko. Brodu będze trzeba szukac tam, chdze sę v żłobje rzekji pjosk bjeli. Tak jô tam veszedł v vodę.
Z początku szła mje voda do kolon, tak rzeka beła snodkô, ale dalij v żłobje rzekji voda mje sigała pod pazechę. Alem nje wuvożoł sobje tego za njic, bom so rzekl:
— Vësuszisz sę, Remus, na słuńcu.
Gora po procemnistronje szła przidko vesokjim spichem. Nje vjidzoł jem na nji anji drzév anji brzidu. Le dzevannë stojałë molami po zberku, jak svjece na vołtorzu v Svjęto Jaster. Jô bjegł v gorę na szterokach jak kot, jażem zavadzeł głovą wo drzevję, jaż mje mocko zabolało. Zdrzę — a stoji jarzębjina. A kjej ji sę przëzdrzę z wuvogą, vjidzę, że mô wokręgh czebk a pospode koło szeji korunę.
— Moc Boskô! — rzekł jem sobje. — Tec to jistnô sostra ni jarzębjinë z przed lasa, chdzem vjidzoł bjołi zomk i krolevjonkę i ne straszlevé wukozkji. Przë tim mje cepło zaczęło v woczë cec, a kjej jem przecarł ręką, vjidzoł jem, że to krev. Ale jô przëcesnął to bolącé i v kjile skokach beł na gorze.
Ztąd jô vjidzoł daleko v svjat poveżij czebkóv drzevjęcicli. Alem nje vjidzoł le bor i njick vjęcij, a nad borem njebo modré. Leno daleko na podnjebju svjeceł złoti krziż. Tej jem wuvożoł, że to będze krziż na zvonnjice v Lipnje, chdze naszi do koscoła chadzelë.
Na gorze mjirno beło i cepło. Tak jô vzął ję wobchodzëc navkoł. Vszęde wona przidko spichała v doł, le v teł wod rzekji chrzebt ji zchodzeł v pole. Ale bleżij jem sę jednak doznoł, że tam głębokji rov, zarosli leszczeną i grabjiną, dzeleł gorę wod pola i lasu. Wod brodu szedi także vądoł vedle gorë, ale v njim stojało kjile jałovcóv i vjelgjich kamjenji po bokach, jakbe strożovałë nade drogą v las. Pomesloł jem sobje:
— A może to jistnje, starô droga, chterną dovni ludze przez brod jezdzilë. Ale dzisodnja njicht nje jezdzi, bo ludzom strach.
Dzivno też mje beło, że czubk gorë beł na rębje vesokji a ve vestrzodku vekumani, jak jakô dużô mjiska. Le v jednim molu rąb ji beł przervani, pevno wod deszczovi fale. Bjeleł sę v ti vërvjiznje pjosk żołti i gładkji kaminje, a kjej jem zdrzoł dłużij, tej tam stojoł napoł zakopani v pjosku gronk czorni.
— Cużna svjece! — rzekł jem do se — Chtuż tu gronk wostavjił?
Ale nje beł to gronk, jak nasze gronkji. Szklił won sę czorno a na brzuchu mjoł bjolé kreskji. Przëkreti beł vjekjem. Tak jô vjeko wodkreł i zazdrzoł: Wuzdrzoł jem tero bjołi pjosk, a kjej jem go vëdobeł, tej na spodku bjelełë kavałkji kosci i popjoł.
Nje vjedzoł jem, co to znaczi. Długom tede rozmiszloł, jażem so rzekł:
— Ten gronk je deszczem vëszlamovani. Gvesno won noleżi krolevjonce, bo jô tu stoję na ji zaklętim zomkovjisku. Vez, knopje, i go zakop, jak beło.
Tak jô vzął rękoma grzebac, żebe vëkopac kulkę. Ale polce moje zavadzełë wo njico długjigo. Chvecę i cignę — to mjecz!
Długji beł na siżeń, spiczasti wod kuńca a ve vestrzodku szerokji, njibe vjerzbjinovi list. Dzevującë sę, że won nje je zaredzevjałi, le czorni, zaczął jem go trzec rękovem. Ko wod tego won jesz barżij sę czernjił. Tak jô go vzął kamiszkjem drapac. Tej sę pod tą czorną skorą zaszkleło jak złoto.
— Złoti tës nalozł mjecz, Remusku. Cuż të z njim zrobjisz?
I przemiszloł jem mocko, jaż mje tak przëszlo do głovë:
— Gvesno ten mjecz też słuchô krolevjonce, jak nen gronk. Vez i zakop go v gromadze z gronkjem, a zakop pod korunovaną jarzębjiną, chterna na ti gorze stoji. A njikomu njick nje povjedz. — I tak też jem zrobjił.
Mjeczem jô vëkopoł kulę pod jarzębjiną a rękoma przësepoł pjoskjem tak, żebe njicht tego molu nje nanalozł, le jô som.
Przë ti roboce jô sę zmokł, bo beło mje spjeszno. Wod tego mje znovu krev jęła cec, alem so povjedzołyże sę wobmiję v rzece.
Kjej jem ju zchodzeł z gorë, tej mje njico zemnigo v jikro tchnęło.
Patrzę — a to Gnjota.
Tero mje sę ju co njedobrigo mekceło. Rzekł jem tede do Gnjotë:
— Czimu të, głupi, mje znovu navrocosz? Jô be beł i tak przëszedł. Ale tero dravuj! Bo mje do wucha chtos godô, że dobetk będze v szkodze.
Tak ma dravovała na mjijovkę.
Jak ma vëlecała z lasa, tej jô sę doznoł, że beło zle. Som pon z palecą, vesok podnjesoną nad głovą, bjegoł przez żeto za bedłem. A to priskało na vszeternoskji stronë, le tak za njim dudnjało. Nje bełbem mesloł, żebe gbur, chłop jak wopoka, beł jaż takji chvatkji.
Ale jak won bedło vënekoł ze szkodë, tej won minął Gnjotę i mje i szedł v las, njick nje rzekłszë. Tej Gnjota vcignął wogon i na mje zdrzoł, a jô vjedzoł, że won chcoł rzec:
— Co gbur knuje, to nje je njick dobrigo!
Za mała chvjilkę pon vëszedł z lasa. Trzimoł won v gorscë szligę leszczenovą na polc grebą i nją smigoł z gorë na doł, jakbe probovoł ji gjibkoscë. Tej won zavołoł:
— Gnjota, pojle sę!
Tak Gnjota zrobjił sę takji małi, jakbe z njego le połova wostala, ale szedł, wobrocającë sę co zamanąvszë, z brzuchem przë zemji i blészczącë na mje. Ale jô mu njick pomoc nji mogł.
Tak go pon chveceł za serschel v karku i zaczął go ną szligą wokłodac, jaż psesko, zaczęło vëc żałoblivje. Jak won z njim skuńczeł, tej won przëstąpjił do mje i sę pitoł:
— A chdzeżes të bivoł?
— Na zomkovjisku!
—A jak të vëzdrzisz, ponarvo?
Jakżeż jô mjoł vëzdrzec jinaczij, kjej jô sę zaboczeł womëc v rzece? Krev mje sę zgęsceła na skarnji, jaż scigäło. Napevno jô vëzdrzoł jak larva, co ją Gvjiżdże noszą na strach dzecom ve Vjiliją Bożigo Narodzenjô. Tak jem rzekł:
— To jô głovę sobje skazeł wo drzevo! Won na to wodrzekł:
— To cę ju Pon Bog jeden roz skoroł. Za to të wode mje wodbjerzesz le połovę tego, com cë mjoł przësądzoné!
Tej won mje czapnął, jak przode Gnjotę, i zaczął mje karac ną szligą leszczenovą. Jô scesnoł zębë, bivszë vjarë, żem spravjedlivje skuroł. Koroł won mje dosc długo, tile czasu, jażbe zmovjił "Wojcze nasza" i "Zdrovas Marija", a pevnje i na "Vjerzę v Boga" bełobe zbjegło. Ale do "Przikozanji koscelnich" won sę nje doprocovoł, bom tez i mjoł pelną mjarę. Jak won mje pusceł, tej jô podł na zemję i vjidzoł Gnjotę, całigo przëczupłigo do zemji i dreżącigo, jak lestë wolszkji, na chterni Judosz sę povjeseł.
Ale gbur cesnął szligę i szedł precz. A jô sę poceszoł tak:
— A jednak jô mom złoti mjecz, wo chternim njicht nje vje.
Ale przed woczoma mje stojałë lica gbura, jak won do mje ze szligą przëstąpjił, bo gorz zmjenjił straszno jego vezdrzenjé. Beło mje, jakbem takji złé woczë ju beł vjidzoł przë jinszi worędzë, lem so nje vdarzeł chdze. Kjej jô tak medetovoł, wuczułjem zemni cnjik Gnjotë na kolanje, chturen sę do mje przëczajił. Zevnął won porę razi głosno, jak człovjek i pokozoł svój długji i czervjoni jęzek. A skorno sę doznoł, że na njego zdrzę, vstoł i strząsł sę, jaż kurzeło. Chcoł won rzec:
— Strzęsc sę, knopje, jak jô, a będze cë lepji. Alejô sę żodną mjarą nji mogł strząsc, tak mje vszeskji gnotë bolalë. Navetk vslac ze zemji mje nje dało. Wob ten czas cenjô sę cofała v las a słunuszko szło vestrzodkjem njeba i grzało. Mje sę zachcało jesc, alem sę bojoł:
— Może wonji cë za karę nje przëslą wobjadu na pole?
Ale tego wonji jednak nje zrobjile, bom vjidzoł Martę, corkę malą Mjichałovą z dvojokami wod trzech cliojen jidącą. Z nją jô na pustkovju mogł sę nolepji rozmovjic, bo wona jedinô moję godkę dobrze rozumjała. Szła wona z dvojokami v ręce i vołała z daleka:
— Jemus! Jemus!
Na to jô:
— Pojle tu, Marta!
Tej wona naszła, postavjiła dvojokji i połeżeła kol mje łëżkę. Ale jô przë jedzenju njimogł njijak wuleżec. Tej jem so z bjedą pomogł na nogji i jodł na stojączce. Marta na mje zdrzała i sę dzevovała:
— Czimu të jész na stojączce?
A jô wodrzekł:
— Jô nji mogę anji wustojec anji wuleżec.
— Czimu to nji możesz anji wustojec anji wuleżec?
— Bo pon naju Gnjotę i mje wukoroł szligą leszczenovą, co tam leżi. Gnjota sę strząsł, ale jô tego nji mogę i dlotego mje tak boli.
— To jô naszimu panu jiglenë v łożko nasepję.
— Nje czenji tego — wodrzekł jem — bom sobje spravjedlevje zasłużeł. Tej wona pitała:
— A boli cebje?
— Boli jak szvernot! Ale to minje.
Tej wona na mje vezdrzala i rzekła:
— Vejle, to won cë jesz guz na głovje zrobjił i cę wokrevavjił?
— Nje, Marto, to jô sę som wo drzevję wuderzeł i skaleczeł.
— Jakji të mosz mokré ruchna!
— Na to jô njick nje rzekł, bo mje vstid beło povjcdzec, żem beł wuszłi tak daleko wod bedła. Ale wona nje popusceła, le godała:
— Przez te mokré ruchna to jesz barżij przecignęło, to bjicé!
AIe jô na to nje słuchoł, le vësepoł Gnjoce resztę bulev i rzekł do Martë:
— Podejle mje ten pręt leszczenovi, co sę podeprzę i kąsk gnotë rozruchom!
Tej wona przënjesła nen pręt a jô, popjerającë sę, probovoł jisc. Ale to szło tak zimko, żem voloł legnąc. Tak jô pomesloł sobje:
— Połovę pocerza pon cë na ten guz wodrechovoł, a jednak docigło do "Vjerzę v Boga". Gvesno bes nje beł strzimoł do "Dzevjęc Błogosłavjeństv", a navetk nje do a "Setmë Grzechóv Głovnich".
Jak Marta wodeszła z prożnimi dvojokami, tej jô sę zaczął kulac. To mje wulżeło. Kjej słonuszko sę zchovało za lasem i cenjô z lasu vëchodzeła na pole, tej jô ju gnął, choc kąsk chromo, moje bedło do dom. Na woborze stojoł gbur i wobzeroł kose, bo żnjivo żdało za dvjerzami. V ti chvjilë jô sę dobroł, chdzem te lica vjidzoł jego, jak won mje chcoł karac. To belë skarnje wukozkji, chternąm vjidzoł v rzece przed bjołim zomkjem. A jimję ji Trud.




 
VI
Jak Remus szukoł Straszka na pustkovju a v gromadze z Martą zaczął chodzëc na nowukę.
Vjele vodë wubjeżało gorą brodu przë zomkovjisku pod korunovaną jarzębjiną, a jô wob ten czas posoł dobetk i rosł.
— Bez bjicô człovjek nje wurosnje! — Tak movjilë na najim puskovju. Dlotego jô rosł chiże vzviż, bo mje ti zochętë dodovelë dosc tile. A Marcijanna, kjej na mje vezdrzała, dzevovała sę kożdą razą.
— Moc Boskô! Rosce knop, jak chojeczka v borze, ale to le skora a gnot...
Beło to na Matkę Boską Gromnjiczną. Naszi bëlë wuszłi do koscoła. Doma wostelë le Marcijanna, Mjichoł i jô. Bełbe i Mjichoł szedł, ale wob zemę vlazło jimu njico v jego kulavą nogę, że przë palecë leno sę mogł kurdusac. Nje bełbe zaszedł jaż do Lipna. A Marcijanna kozała mje przińsc na podvjeczork, bo mje njibe mô njico do povjedzenjô.
Tej jô szedł. V czeladni jizbje stari zegar połikoł czas, jak vjedno. Njigde mu nje mjerzało. A jô zaczął meslec wo nim Straszku, co v ti chace sedzi...
Bo kjej ludzi i dobetk zema spędzała do stanji i chat, tej jem so rzekł:
— Tero vnetk smjeg przëkrije mój złoti mjecz i czorni gronk za rzeką v gorze pod korunovaną jarzębjiną. Njech przëkrije! Będę jô szukoł Straszka v Zabłockjigo chace.
Vcmjerkovoł jem, że pod wustrzechą beła jizba. Njiclit tam njigde nje chodzeł i njicht wo nji nje movjił. Wokno jedno wona mjała pod vjetrznjokami, chterno zdrzało na sod. A jô sobje mesloł:
— Tam to będze, chdze nen Straszk mjeszkô!
Tej jem jedni njedzele vëpatrzeł sę vesoką slivkę, chterna vjetvjami ve vjetrze klepała v to wokno i na nję jem vlozł, jak kot. Naprocem wokna vëtrzeszczeł jem woczë i zdrzoł. Noprzod jem njick nje vjidzoł. Ale pomału zaczęło mje sę vjidnjec, żem rozeznoł na bjołi scanje strzelbę zavjeszoną, potim łożko, potim stoł, a nad łożkjem dva rzędë ksążk na policach. Ale Straszka jô nje vjidzoł.
— Ko won jednak bëc tu muszi, kjej Marcijanna sama povjedzała, że kożdô chata mô takji nort, v chternim Straszk sedzi! — rzekł jem sobje. Ażebe sę tego doznac poprovdze, zaczął jem sę zibotac na moji vjetvji, żcbe duńc bliżij wokna. Tam przez wokamergnjenjé mje sę zdovało. że vjidzę bladé skarnje i zeloné woczë dużé i dzevé. Ale njimem sę rozeznoł, jistnje, vjetev zatrzęszczała i pusceła, a jô trzasnął na doł jak dozdrzenjałô slivka.
Żebe tam nje belë leżałë kaminje, chternimi naszi durę do sklepu zatchlë, bełbem wucekł i njick nje povjedzoł. Ale na nich kaminjach jô sę stłukł mocko, że mje sę v głovje zakręceło i wostoł jem leżąci jak bez ducha.
Kjej jem przëszedł do sebje, tej Marta stojała nade mną i pomogała mje vstac. A kjej mje zaprovadzeła do chatë, dała mje fliżankę mleka, a jak jem vëpjił, tej krąceła głovą i rzekła:
— Remus, wonji movją, że të mosz njedobrze v głovje. Vjera i tak będze, bo chtuż ze zdrovim rozumem szukołbe slivk na drzevje po Godach?
Na to jô mjilczoł, bo wona nje vjedzała, że jô tam szukoł Straszka.
To beło dobré dzevczęczesko, ta Marta, le roz wona zle zrobjiła. Bo za to, że pon Gnjotę i mje no tak srodze wukoroł, wona jimu jednak vsepała jiglen jałovcovich pod płachtę. A to mjało skutk takji: Kjej jem przëszedł na wobjod, Marcijanna mje czapnęła za vłose i vëvlekła na woborę. V ręce wona trzimała varząchevkę. Ale jô sobje njick złego njevdarzącë rzekł:
— Bôj sę Boga, Marcijanno, za co të mje tak szamocesz?
Ale wona njick nje rzekłszë, jęła mje wobkładac ną varząchevką. Szkoda ji beło, bo sę jesz bjeleła novô a Mjichoł ję przez kjile vjeczoróv vërzinoł z klocka grabovigo.
Jak wona z varząchevkji le rączkę v ręce wotrzimała, tej wona mje vepchnała do jizbë, chdze drudze ju jedlë. Bo nji mjała czim bjic, a rękji ji pevno beło za szkoda.
Tak Mjichoł sę pitoł:
—Aza cuż të go bjiła, Marcijanno?
— To won vje som nolepji!
Moglëbe mje belë zabjic, kjejbem beł vjedzoł, za co wona mje sprała.
Ale zegar stari tak głosno jął połikac godzenë, żem muszoł vezdrzec na njego. A won godoł:
— Jô vjem! — Jô vjem!—
Kjedem charnę dovoł krovom v chlevje, tej przë mje, jak łaseca, kanęła Marta, vetchła mje jabłko v kjesziń i pitała:
—A bolało cę to bjicé Marcijannë?
Tak jô sę smjoc muszoł:
— Takô metłô babskô robota! Jô jem, Marto, przëvekłi do solonich porceji.
— Bo vejle, Remus, to jô panu jiglen v łożko vsëpała!
Tero jo sę dobroł prziczinë Marcijannenigo gorzu. Ale nobarżij żol mje beło varząchevkji...
Takji mesle jô posoł po głovje, pokąd jô tam sedzoł v czeladni v Matkę Boską Gromnjiczną. Zegar mje tovarzeł połikającë godzenë, już doszedł do molu. Zavrejało mu sę v gordzelë, jakbe chcoł kaszlac, tej nabroł dechu i jął vëbjijac godzenę czvjortą. Po takji fatedze szturk jesz v njim brzęczało, tej długji bjegas jąl sę zibotac ztąd i na wodlev na novą godzenę.
Naszedł Mjichoł, popjerającë sę palecą, i sodł za stołem. Po njim przëszła Marcijanna z bochenkjem chleba i gronkjem mleka. A tej ma zaczęła jesc. Kjej jesma zjadła i vëpjiła, Mjichoł sę przeżegnoł i rzekł:
— Szlaga jidze, bo mje grzeszk v nodze tropji. Navetk mrovczi szperetus tą razą njick nje pomogô.
— To są i lata! — rzekła Marcijanna.
— Przez to też. Ma stari v doł a młodi v gorę!
— Czas, żebe z tich dzeci ju katolikóv zrobjic — rzekła Marcijanna. — Rosce to jak bedełko a wo Bogu nje vje... Vezdrzële, Mjichale, na tego Remusa. Wutropjenjé z tim knopem! Zje za dvuch a po njim njick nje vjidzec. Dziżanga z njego, ale woschłi jak pesternjok.
Tak Mjichoł mję kozoł przińsc do se, womakloł mje kark, kolana i łopatkji, tej mje zazdrzoł v zębë i rzekł:
— Nje grzeszë, Marcijanno, bo to je dobri szlach do robotë. Żerni to je i mô stol v gnotach. Żëłë mô, jak postronkji. Będze z njego parobk, jak sę noleżi.
Taką godkę Mjichałovą jô czuł rod, bom vjedzoł. żewon sę na tim znaje i że gbur żodni sztukji dobetku bez njego nje kupoł.
— Ale v głovje mô njedobrze! — jisceła sę Marcijanna. —Tam jimu szemarzą zomkji i krolevjonkji i jinszi cuda. Straszka szukô po chałupje. A chocbe go zabjił, nje popusci. Tak robjił i nen. I vej, co sę stało! —
Na to Mjichoł boczlivje vezdrzoł Marcijannje v woczë, ale njick vjęcij nje rzekł, choc jô beł srodze czekavi wuczuc njico wo njim. A zegar polikoł czas, jakbe nje beło njiżodni tajemnjice.
Tej Mjichoł medetovoł całi szturk a ku reszce povjedzoł tak:
— Volô Boskô! Komu namjenjoné, tego nje mjinje! Na mój głupi rozum, jô jem wudbë takji: — Jednimu doł Pon Bog krovę a dregjimu le povroz. Chtuż sę sadnje pod mjedzą i z porvoza mleka wudoji? A to knapsko, co wono mô? Mo wono krovę? — Nji mô! Mô wono porvoz? — Nji mô! Tej njetile krovë, ale anji porvoza nji mô! Njechże mu tede po głovje szemarzi, co chce. Gonjic won za tim nje będze, bo żot go zmuszi do robotë. Gruńt, żebe mjoł sełę v gnotach. Noprzod le tero njech go ksądz jegomosc nawuczi provdë chrzescijańskji a poznji, żeli dożije, bjalka potcevô vënekô mu te głupi vergle z głovë.
— Spravjedlevą mosz provdę, Mjichale — rzekła na to Marcijanna.
Njech tede wod Jaster na nowukę chodzą!
— Przez to też! — przësvjodczeł Mjichoł. — A moję Martę jô poslę z njim, choc wona mô rok jeden mnji. Njech dzecë chodzą v gromadze.
Z tim wonji kavałk mojigo żëcô przëpjeczętovalë...
Njech timu ksędzovji, chturen mje Vjarë nawuczeł, Pon Bog dô njebo vjeczné! A mjoł won z nami dzecoma bjedę, mjoł. Bo noprzod nas muszoł wuczëc szlabizovac a tej stavjac literë na tablicë. Pjisanjô i czetanjô jô sę chiże nawuczeł, ale z vëmavjanjim mjoł jem vjele wutropjenjô.
Vszeskji knopë i dzevczęta (a beło naszigo karna może setmëdzesąt sztek) smjelë sę, jaż koscoł dreżoł, z moji vimovë. Ku reszce navetk mje sę zdało, że vszescë Svjęti na vołtorzu ze mje sę smjeją.
Tej ksądz proboszcz litoscevje vzął mje do plebanjiji i wuczeł mje som. Drugji dzecë wuczeł ksądz vjikari v gromadze. Na pojedinkę jô chiże pojimoł a ksądz beł ze mje spokojni.
Nobarżij jô lgnął do historeji Starigo Zokonu. Beła to moja pjerszô ksążka z wobrozkami, chdze na pjerszi stronje sedzoł Bog Wojc na tędze, a na zemji Jadom i Jeva vestrzod vszeternoskjich zvjerząt. Ko to beł czas, kjej nen całi stvor vëszedł z rękji Boskji, jak nové szklącé norzędzé z ręku mestra, jaż woczë sę smjałë. Legł lev kole sornjęca, a vjilk wokoma wovjeczkji, a jedno dregjigo nje zjodało i le svjętą trzimało zgodę. A Pon Bog na to zdrzoł vjecznimi woczoma i vszetko beło dobrze. Njech mje Pon Bog vëboczi, że mje żevi gorz broł na Jadoma, choc won vej rovnak je najim pjerszim rodzicem. Pocuż won zgrizł jabłko, chterno jimu Jeva podała? Przez to jich woboje z raju vënekelë. Anjeli ze żolącimi mjeczami, a na svjece gorę vzęlë złosc i wutropjenjé... Moc Boskô! Dziso jô sę nje dzevuję Jadomovji, bom sę doznoł, że bjałka, bele chcała, z chłopem vszeskjigo dokoże.
Muszoł jem sę nich svjętich historiji wuczëc na pamjęc i je povtorzëc moją skażoną godką. Ale jegomosc sę ze mje nje smjoł, bo mje rozumioł. A razu jednigo won do mie rzekł:
— Boczë, knopku, Mojzesz mjoł też skożoną godkę a jednak vëprovadzeł lud svój jizraelskji ze zemji egipskji, domu njevole, i v pusti z kaminja klasnjęcim palece vëdobeł vodę i zavjodł żedóv do zemji wobjecani. A som Pon Bog z njim godoł na gorze Sinaji!
To povjedzenjé ksędza jô so przeboczoł, kjej sę z moji godkji vëszczerzelë.
Novjęcij z vszetkjich wojcóv Zokonu przëlgnął mje do serca David, bo won, mali pastuszk jak jô, lvu vërvoł jagnję z gordzelë a kaminjem z puszczovkji zabjił wopocznigo Golijata, co rągoł Bogu. Povjedzoł jem sobje:
— Taką puszczovkę të so, Remus, zrobjisz też i z nji Golijata wubjijesz.
Mjichałova Marta chodzeła ze mną v gromadze na nowukę. Droga na Lipno szła vedle naszigo jezora a tej przez las i mostem przez rzekę, tę samę, co płinęła pod zomkovjiskjem. Ale no zomkovjisko stojalo sztek veżij pod prąd rzekji.
Tak jô namovjił Martę, żebe ze mną szła brodem przë zomkovjisku. Ji wojc mjoł ji rzeczoné, że tądka szła dovnji, bodejże za BogaWojca, starodovnô droga, ale że ludze dziseszi volelë nją nje jisc. Marta noprzod nje chcała, ale potim żądała, żebem ji przërzekł, że ji pod zomkovjiskjem nje wuceknę i ji sami nje wostavję. Na to jô ji doł rękę i Dalibog. Tej wona ze mną szła.
Nen łupk sę tam jesz vjedno dzarł v lese ze strachu przed kleszczem, a na wolszka sę trzęsła, ale moje kołpje nje przëpłivałë, choc jem zdrzoł za njimi rzeką v doł i rzeką v gorę.
Marce jô vszetko povjedzoł: Jak jô vjidzoł zomk i krolevjonkę pod korunovaną jarzębjiną, i żem v nen czas beł za mali, żebe ję przenjesc przez głęboką vodę. I wo trzech straszedłach jô ji rzekł, chternim mjona Trud i Strach i Njevorto, a na chternich dobędze pasturk bjedni i krolem będze przë krolevjonce.
Ale wona v lese beła cechô, bo sę bojała. Przez brod jô ję muszoł przenjesc. Ale jak jô ję na brzegu pusceł na zemję, tej wona mje nje pusceła za rękov, bo na levą rękę wunoszało sę v gorę zomkovjisko jak wopoka. Tak jô zjął z głove kłobuk i kjivoł njim v gorę do korunovani jarzębjinë, co tam strożovała nad mojim gronkjem czornim i złotim mjeczem. Bo wo gronku i wo mjeczu złotim jô Marce njick nje vspomjoł. Njicht ze smjertelnich ludzi nji mjoł wo njim vjedzec.
Za brodem vedle zomku szedł jakbe szerokji dukt, le kędevęde koscerzełë są małi krze, tak żem so wuvozoł: Tu be i szerokjim vozem przejachoł. Nim duktem jidzącë, naszłasma na dużą drogę. Tej jô vjidzoł, że pokuńc ti drogji daleko przed nami, zastavjonô dużimi lipami, stojala szarô, przëkretô czorną blachą, a wukorunovanô złotiin krziżem, zvonnjica koscoła v Lipnje.
Tero Marta puscela mój rękov i rzekła:
— Na drugji roz jô z tobą brodem nje pudę, bo mje straszno.
Wodnąd jô muszoł z nją vjedno jisc vedle jezora. Vrocivszë sę z nowukji na wobjod, do podvjeczorku muszoł jem przë dobetku pomagac, potim do vjeczerze delë mje volą, żebem są wuczeł z Martą katejzemu i Historiji Svjęti. Tej jô razu jednigo rzekł do Martë:
— Vjesz të, Marto, mje sę zdaje, że naju pustkovjé, to je tą zemją wobjecaną, wo chterni v ksążce stoji. Na taką godkę wona sę zdzevjiła i rzecze:
— Jakuż be to mogło bëc?
Tej jô ji vëłożeł:
—  Boczë: Naju rzeka v lese, to Jordan, a naju jezoro, to Genezaret, chdze Svjęti Pjoter beł rebokjem. Mol pod korunovaną jarzębjiną, to Betel, chdze Patrijarcha Jakub wuzdrzoł drabjinę vesoką jaż do njeba. Studnjô przë trzech chojnach: tam bracô Jozva przedelë do Egiptu. Pjekarnjik v sadze, to pjec, v chturen kozoł vrzucëc na spolenjé trzech chłopokóv krol Nabuchodonozor. A vjilczi vądoł do jezora, chdze za pamjęcë tvojigo tatka vjilk jagnję skrodł, to kula lvóv, v chterną Danjela proroka vrzucilë poganje...
Marta sę dzevovała:
— Jak të to vjesz wukładac!
Ale jô wodrzekł:
— To nje je njiżodno wukłodanjé, le provda. Bo vej: Naju pon to Abraham, a jego żona, nasza panji to Zara.
— To nje je możno! — spjerała sę Marta. — Abraham mjoł wosmëdzesąt lôt i długą brodę, bo tak je v ksążce vëmalovani.
— Cuż to szkodzi? — Njechle nasz pon będze mjoł lôt wosmëdzesąt, tej mu broda wurosnje jaż do pasa. A mają wonji dzecë? — Nji mają! —Vjidzisz! Ale kjej nasza panji będze mjała wosmëdzesąt lôt, woboczisz, że wona sina dostanje.
Na to Marta njick wodrzec nji mogła, ale sę pitała:
— A nasz tatk, kjim won je?
— Tvój tatk? — Pożdejle! — Tvój tatk, to je prorok Jermijosz, bo won vjeczorami pjesnje spjevô!
—A jô?
— Të, Marto, jezdes Rebeką, bo z bęboruszkjem przë studnji stojisz!
— A Morcin?
— Morcin, to je Absalon, bo mô szadą głovę. Jesz na chujeczce wutchnje.
— A Marcijanna?
— Marcijanna to je gvesno Putifarzenô, bo Putifar też beł kucharzem.
— A të, Jemus?
—Jô. Marto.Jezdem pasturkDavid! A jô sobje zrobję puszczovkę, jak won, i zabjiję Golijata!
Tę godkę cała Marta wopovjodała svojimu tatkovji, a ten mje vzął vadzëc, żebem ze svjętich rzeczi nje vëmiszloł i kozoł mje sę z tego spovjadac. Ale na tim nje beło dosc.
Przasni chleb, co go Marcijanna wupjekła v pjecu Nabuchodonozorovim, vëszedł njevëpjekłi, jak no ni trzeji chłopocë. A mje czężko padło na sumjenjé.
— Może to je kara Boskô za tvoje vëmiszlanjé? Jak wona go na vjeczerzą krajała, tej Morcin mruczoł i nje jodł. Ale Mjichoł sę vësmjevoł i podkorbjoł:
— Żebe Putifarzenô dlo krola beła takji chleb wupjekła, tobe won ję beł gvesno vënekoł z pjeca na łeb.
Ale Marcijanna mjała żol, że ten chleb ji sę nje zdarzeł, tede krziknęła:
— Chtuż tu je Putifarzeną?
No të, Marcijanno! — rzekł Mjichoł i sę vëszczerzoł.
Tej wona:
— Chtuż to smje davac mje takji njekatolickji przezvjisko?
V tim jô mrugnął na Mjichała, żebe nje vëdoł. Ale wona to zmjerkovała...
Przë kominku vjisoł trampk do bulev trampanjô, spori jak kłonjica, grubi z kuńca, jak pjęsc dorosłigo chłopa. Ale strzonk beł cenkji, jak grablisko i toczoni. Ten vjisoł tam na chmjelovim sznurku, a jô vjedno vdzącznim sercem do njego sę wusmjechoł, bo won sę natrampoł procovjito dlo naju bulev do maslonkji przez tjile lôt. A jô to jodło łubjił bardzo. Ten kochani trampk porvała njeszczestlevô Marcijanna i z njim do mje skoczeła. Vjedzoł jô, że v svojim gorzu wona mje długji pocerz vërachuje, dlotegom so wuvożoł:
—Trampk nje je varząchevką. Vez, Remus, i sę zastavji reminjem, bo v głovę, Bog vje, cze strzimosz.
I tak jem zrobjił.
Bjedni trampk! Nje beło mu znadz namjenjoné, żebe długo vjekovoł. Jak wona na mje z njim, tak strzonkjem trzasła v moje remję, strzonk pękł, a głovjica trampka kulała sę po podłodze, jaż dudnjało.
Ale Mjichoł sę dzevovoł i rzekł:
— Jô vjedno movjił, że to będze chłop stolannigo gnota!
Marcijanna, kjej le połovę trampka v ręce wotrzimała, zaczęła go wobzerac, jakbe go jesz v żëcu njigde nje vjidzała. A jak go dosc wobezdrzała, tej cesnęła go na zemję i vëburkła z jizbë. Ale przez dvjerze czuc beło, jak wona głosno płacze.
Tej Mjichoł do mje rzekł:
— Remus, vezle nogji za pas i bjej, bo bjałce, kjej ję gorz porvje, nji ma njigde dovjarë. Jesz gotova sę zabrac do dzerżtli.
Jô beł ti sami vjarë, to też jem nje żdoł, jaż mjepopravji.
 


 
VII
Jak Straszka na pustkovjé vëpuscilë
i jak Remus valczeł z Golijatem i na njim dobeł.
Absalon nje chcoł mje pokozac, jak sę puszczovkę robji, a Jeremijosz sę rozgorzeł i rzekł:
— Jesz komu woczë vëbjijesz!
Tak jô po drodze do Jerozolimë wuzdrzoł knopa za lasem, jak won z rozczepjonigo kjija kamiszkji strzeloł. Timu jô doł dva guze wod mojigo vampsa i kavałuszk porvozka. Za to won mje doł svoję strzelbę i mje z nji strzelac nawuczet. Tej jô sobje doma zrobjił poszczovkę Davidovą podług moji wudbë.
Potim jô sę wuczeł trafjac.
Noprzod moje kamiszkji szlë kuka lolu. Tej jô so vzął za cel pjec Nabuchodonozorovi, potim chojnë przë Jozvovi studnji. Ale jak jô ju zvekł trafjic mój kapelusz, na kjiju vsadzoni, tej jô sę czuł i vjedzoł, że dobędę. Żdoł jem tede na svojigo Golijata.
Ale njimem z njim przëszedł do rozpravë, njico dzivnigo sę stało na pustkovju. Ticzeło to nigo Straszka, co ze zelonimi woczami v norciku jizbë pod vjetrznjokami sedzoł.
Jednigo dnja przede żnjivi Jeremijosz za stodolą kosę klepoł, jaż sę rozlegało. Jô pravje v czeladni so tchoł chleb do torbë, be jisc po Martę i ję zabrac na nowukę. Zegar, połikającë godzenë, pełne mjoł skarnje słuńca, smjoł sę do mje i godoł:
— Bjej, ju czas! — Bjej, ju czas! —
— Jô zaru jidę! — wodrzekł jem. V tim sę komudno zrobjiło v jizbje, a Marcijanna krziknęła i sę przeżegnała:
— V Jimję Wojca i Sina i Ducha svjętigo!
Ale jô njick nje vjidzoł i nji mogł sę doznac prziczinë ji wurzasu. Vnetk jednak mjoł jem sę dobrac. — Wodemklë sę dvjerze i vlazło njico dużigo jak wopoka. Nje przeżegnało sę svjęconą vodą anji nje pochvaleło Pana Boga, choc vëzdrzalo jak człovjek. Vszetko na njiin szkleło: i skorznje vesokji i guze na vampsu i czopk na głovje. A kjej jem sę timu przëzdrzoł wuvożnje, tej jeni vjidzoł, że mô głovę jak bęboruszk, pas koło brzucha i dużi mjecz przë pasu.
Tero jô sę dobroł i rzekł jem do svoji dusze:
— To je Golijat, jak won je wopjisani v Pjismach. A Pon Bog cë go zesełô, żebes z njim sę bjił,
Kjej jem so tak wukłodoł v głovje, jak sę do njego zabrac, naszlë pon i panji. Panji mjała chusteczkę do woczu przëcesnjoną i cecho płakała. Marcijanna ręce nad głovą załomivała i sę głosno jisceła. Przëlecała i Marta, ale krziknęla i wucekła precz. Ledvje vëszła, kanął jesz jeden przëchodni. Młodi won beł i smjoł sę, jakbe żodnigo njeszczescô nje beło. Vëszczerzoł bjołi zębë, łiskoł czornimi, jak pjik, woczami i rzekł:
— Nąże, remję krola, zaklepnjile do jizbë Straszkovi, czë jcgo lam nji ma.
Tej vëszedł so na woborę. Ale gbur zabroł nigo njecnotlivigo Golijata i wobaji jęlë pomału jisc stopnjami do gorë. A jô czuł jich krokji v stronę jizbë, v chterni nen Straszk mjeszkoł.
— Choba nje przëszedł njeprzijocel, żebe, go vëpuscec! — tak jem sobje mesloł.
Ledvom to v głovje mjoł, jak z gorë njico zaszumjało i zlecało naksztołt vjelgjigo szętopjerza. Szaré to beło i dużé skrzidła szętopjerzové vlokło za sobą. A kjej jem mu vezdrzoł v woczë, tej jem sę bezmała nje verzasł.
Tec to beł nen Straszk z gorë, com go przez wokno v norciku vjidzoł!
Kobjetë krziknęłë na zjavjenjé sę tego płoszedła, a jô vjidzoł, jak won burknął przez jizbę, vszetkji nortë skrzidłami wobrzedlevimi vëmjotł i vëtirzeł na woborę. V wokamergnjenju sę ceszô zrobjiła, jakbe zasoł maku, a Marcijanna mje wuchveceła za remję i chiże szeptała:
— Popchnji bjegas zegara, bo Smjerc po pustkovju chodzi!
— Co to sę dzis nje dzeje! — pomesloł jem sobje i vezdrzoł na zegar. Im sę mocko dzevovac muszoł. Bo słunuszko mu ze skarni zeszło i won nje godol vjęcij: Bjej ju czas! — Bjej ju czas! — Ale lica mjoł jakbe womglałé, njibe konająci człovjek, nje polikoł czasu vjęcij, a dużi bjegas le sę tak bez mocë zibotoł, bo mu dech wustoł.
Tak jô go chiże popchnął polcem i vëbjegł za Straszkjem na przededvjerzé. A i na woborze sę cecho zrobjiło, jak v koscele. Jeremijosz svoji kose vjęcij nje klepoł za stodołą, le z Absalonem stojoł przë stanji. Wobaji cecho rozmovjelë. V chlevje reczała Bezroga, bo to njemé bidlę mjało rozum Iudzkji i vjedzało, że sę co na pustkovju svjęci.
Ale Straszka vszędze beło pełno na całim posodłovju. Nekoł won po woborze, zazeroł v chlevë, do sadu, do pjekarnjika. Pobjegł do stodołë, krziczącë jak njevjinné dzecko. Ku reszce vëtchnął svój żadni łeb z lukji spikrzovi i sę zaczął rzechotac. V wokamergnjenju beł znovu v domu, przelecoł vszeskji nortë, le vjater bjił, jaż pojachoł stopjenje do gorë v svoję krijovkę.
Tak jô so wuvożoł.
— Chtuż lo vszetko wutropjenjé spravjił, vëpuszczivszë Straszka ?
— Njicht jinszi le Golijat! Pożdejże, njekaro, jak jô cę wuskromję!
Vzął jem sę tede i pobjegł do stanji, chdze moje łożko stojało pod zeloniin woknem. Tam pod lobzakjem leżała zchovanô moja puszczovka. Jô ję vëdobeł i szedł do jezora. Na brzegu leżało vjele kamiszkóv wokręgłich i gładkjich. Tak jô vëbroł z njich pjęc, kożdi tak dużi bezmała jak kurzé jajo. Te jô vzął do torbë i szedł kavałk drogji do Lipna, bom so wuvożoł:
— Tą drogą, kęde won przenekoł, tą won sę i vroci!
Długô chvjila minęła, njim wod pustkovjô dravo jachoł voz przëkreti szarą budą. Nekoł won vedle mje, jak wukozka jakô, Golijata v njiin nje beło. Ale verazno zaszklelë sę bjoti zębë i woczë nigo cuzigo vëszczergë, co to kozoł Golijatovji do jizbë Straszkovi klepac.
Zdoł jem dalij, bom vjidzoł konja Golijatovigo na woborze. — To won gvesno vjechrzem konja najadze! — povjedzoł jem sobje.
Nade mną dzekô jablonka na mjedze zibotała sę, jakbe, trzęsącë głovą, sę dzevovała.
— Cuż to? — Të małi Remusu, chcesz bjic sę z Golijatem? —
Njebo pobjeglo chmurami, jak karnami wovjeczk, jaż pobjeglo całé. Nadarmo słonuszko pomjedze skałë v chmurach tłoczeło svoje parminje.
Chmurë je skleszczelë na vązkji blevjązkji, jaż ku reszce je wukleszczełë. Tej słonuszko sobje znovu nové durë vjerceło. Wob czas takji po bjitvë słuńca z chmurami dołem jezoro szło vałami ku brzegovji, szaré, jak poworanô rolô, pjenjizną płującë na pjosk a szumjącë jak na vojnę.
Ale za mjedzą vtorzoł las jezoru vjelgjim granjim. A mje beło, jakbe vojska szłë gorą z chorągvjami i trąbjenjim. Tej jô taką moc czuł v sobje, jakbem mjoł vërivac dębë.
Jaż jô vej wod pustkovjô wuczuł trampanjé kopet końskjich na drodze.
— Jadze Golijat na konju! — pomesloł jeiu sobje. — Njechle jadze! —
Jak won dojachoł tak krotko, żem mogł rozeznac spjonkji na wuzdze jego konja, tej jô zesunąl z mjedze, przeżegnoł sę i mu zastąpjił drogę. Tej koń — a beł to jistni vjelbłąd vesokji — zaczął porczec i nje chcoł postąpjic. A Golijat go scignął i woczë na mje vëtrzeszczoł.
Ale jô, trzimającë moję puszczovkę v pravi ręce, podnjosł jem głos i tak do njego zavołol:
— Golijace! Njekaro! Najachoł jes dom potcevich ludzi, nje pochvalivszë Pana Boga anji nje przeżegnavszë sę svjęconą vodą. Panji nasza przez cebje izë chusteczką wobcerala, Marcijanna załomivała ręce, a Marta nje potemu verzasła sc cebje, jak Lucepera z pjekła. Straszkas domocigo z jego krijovkji vëpusceł na ludzi, a posodłovjé całé napelnjil jes wurzasem i wutropjenjim. Za takji przemjerzałi wuczinkji jô z tobą bjic sę będę v Jimję Boskji, be cę wukarac. Zlez z konja i vëcignji tvój mjecz, a Bog njech mjedze nami rozsądzi! —
Ale won na mje nje słuchoł, le zębë vëszczerzeł, zarzechotoł sę i zavrzeszczoł:
— Pestko! Bosoku! Zińdzesz të mje zaru z drogji? A nekej chiże do dom, bo tatk cë chce pasem narżnąc a cebje njima.
Tej bodnął szkapę wostrogą i chcoł przeze mje przejachac. Ale jô vzął moją puszczovką vëvjijac nad głovą, jaż jego koń sę spjąt i nje chcoł postąpjic.
Tak won sę zapoleł na licach gorzem vjelgjim i zaczął kląc.
— A żebe cę szvernol! Të srelo, të smarkolu! Żebe mje nje beło zgnjiło fategovac sę i zlezc z konja dlo takji mizerni żabë, tobem jô cë tu zaru kruszkji vëtrząsł. Bjej z drogji,pestko,i nje żdej, jaż sę rozgorzę!
Tej znovu bodnął konja. Ale ten sę spjął, bo jô nje woprzestoł vévjijac puszczovką przed jego łbem.
Won na to zaklął straszlevje i ju jednę nogę vëcignął ze stępjidła, żebe zlezc, ale njico muszało mu strzelëc do głovë, że sę wodmesleł. Vlepjił leno ve mje slepje svoje, jak v jaką njebivałą zjavę, i grozeł mje tak :
— Të skvarko! Të stręku bobu! Żebes të nje beło takji głupé, to bes të nekalo za dzesątą gorę. Nakoguż lë svoją rękę podnoszosz? Żdrzë na worzła, co go na szłomje noszę! Jô jezdem pravą ręką Krola Jegomoscë!
Ale jô wodrzekł:
— Jô jezdem, jak David, ricerzem Boga. A të jezdes le mjechem pełnim łoju i norzędzem krzivdë. Poj le sa! Bo choc të do mje na konju i z mjeczem, to jô cę rozcignę na zemji, jak setigo vjeprza!
Nje vjem, cze won moję godkę dobrze rozumjoł, cze nje. Alem to vjidzoł, ze won vëjął pomału ze za pasa szklącą strzelbę, pogrozeł mje nją i rzekl:
— Żeli të jes jakô poczvara abo wukozka lasovô abo też i przegrzecha, co żolnjerzovji jidze na woczë v polu i v lese, be jimu wodvożné serce zmjękczëc, to bjej do pjekla, chdze cë tvoje dodom! Ale żeli të jezdes le knopem wobdzartim i bosim, jak jô cę vjidzę, to vej wustąp sę, bo strzelę v cebje, jak v psa szolonigo.
I vąse, jak vjechce długji, jimu sę najezełë, a z pod njich zabjelełë kłë, jak wu psa, chturen kąsac chce. Ale jô sobje wuvożoł— tero je czas!
Tak jem chize vëjął z torbë jeden kamiszk gładkji, tak dużi bezmała, jak kurzé jajo i vkleszczeł jem go v moję puszczovkę. Ale won vjidzącë, że to nje przelevkji, nje żdoł, le przëtrzimoł i vëpoleł prosto ve mje roz i drugji.
Dim jak chmura zaloł Golijata i jego konja. Srogji grzem nekoł z drogji v las, rëczącë:
— Zaczęła sę pobjitva Reniusa z Golijatein! Pobjitva! Pobjitva!
Ale las mje znoł. Znałë mje vszetkji drzeva, pod chternimi jôjagodë zbjeroł i grzebë. Tede wodezvałë sę leżjesz z vjększim i strasznjejszim vołanjim.
— Bjij go, Remusku! Bjij go!
Jak won vëstrzeleł lej mje cos mocko szarpnęło v głovę i pchnęło v teł. Ale jô i dobrą volą chcoł sę cofnąc, be dostac rumu. Vjedzoł jô, chdze go klasnę: Na szołmje jego szkleł sę sztołtt worzła. Tak jô doł moji puszczovce novjększigo kręcka, jak jem mogł, a kjej sę dim do tile roztąpjił, żem mogł nigo worzla rozeznac, tej jcin vëpusceł kam prosto v ten mol.
Trzasło, jak v scrovi drcvno. Ale Golijatovji bjelô smjercë pokreła skarnje, wocze mu wucekłë vteł, vargji zmodrzałë i sę poruszałë bez glosu, a strzelba vëpadla na zemję. Tej won zchileł sę bokjem jak dąb, co go drvole podcęlë i spodł na svjętą zemję, jaż jęknęło. Szabla z żelaznim trzoskjem wuderzela wo gruńt. Koń jego spłoszoni bokjem mje nekoł drogą v las.
Tak jô podnjosł mój kapelusz. Ale jak jô fiovsodzoł, tej jô mjerkoł, że mje scągô na głovje i krev za kołnjerz leci. Njeboczącë na to, jô sę przeżegnoł i dzękovoł Bogu za dobëcé. Tej jem przestąpjił do leżącigo na zemji Golijata.
Tak jô vëdobeł jego długji mjecz z pochvë, sparł sę na njim, postavjił svoję nogę na głovę Golijata na znak dobëcô i przemiszloł.
Ale njc dele mje przcmiszlac do kuńca. Bo wod pustkovjó bjegoł Morcin na dravoka, za njim kurdusoł sę kulavi i Mjichoł, a za njim spjeszeła sę Marcijanna. Vszescë wonji trzeji vrzeszczelë do mje z całi mocë.
Tak jô na njich żdoł.
Pjerszi dobjegł mje Morcin. A jak won sę rozezdrzoł i doznoł, co sę stało, zblodł i zavrzeszczoł:
—Njeszczesnjiku, lës człovjeka zabjił!
Małą chvjilkę a kanąl Mjiclioł. Tak vezdrzoł na leżącigo Golijata, jął sobje vłose z głovë rvac i vrzeszczec.
—Cuż, të zrobjił, głupi knopje!
Tak jô wodrzekł:
—Njickem złego nje zrobjił. Golijat, co tu leżi, napełnjił naju pustkovjé wutropjenjim i płaczem, Straszka domocigo na ludzi vëpusceł a Pana Boga nje pochvaleł. Za to jô mu drogę zastąpjił i gp go vezvoł na pojedink. Ale won le sę vëszczerzoł i dva raze vëstrzeleł i v głovę mje zranjił i kłobuk mje przedzuravjił. Ale jo go moją puszczovką z konja strąceł i wuskromjił.
Mjichoł le słuchoł i na mje zdrzoł, jakbe mje jesz v żëcu nje vjidzoł. Tej wukląkł przë Golijace i zączął jego ruchna rozpjinac.
Ale tero nadbjegła i Marcijanna. Wona, ledvje Mjichoł ji rzekł dva słova, znjesła ręce nad głovą i zaczęla sę jiscëcv njebogłose.
— Czeguż jô sę doczekałam z tim knopem! — Vjedno movjiłam, że mô njedobrze v glovje. Za cuż mje Pon Bog z njiin skaroł? A za cuż kozoł mje sę tą njivekę wopjekovac, choc jô mu nje jezdem anji matką anji ciotką?  —  Nje korałamże go vedług nolepszi wudbë? — Matko Boskô! Skjidłam na njim tramk, skjidłam na njim varząchevkę! Czeż beło jesz trzeba łopatë albo dzerztle abo skrzenovka abo i grulkji wod pjecka żelazni?
I płakała i ręce załomivala potcevô Marta. A bełabe sę jisceła bez kuńca, kjejbe Mjichoł nje beł rzekł:
— Vez knopa i go skrij v sklepje pod gorą. A timu tu njick nje będze, bo won je wogłuszoni...
Chata Zoblockjigo wod nortovich vjatróv zataconô beła za gorą. V wurzmje ti gorë vekopani beł cali rząd sklepóv. Ale vstron tich sklepóv rosł kjerz dzekji roże, a njicht be nji mjoł pomeszlenjô, że pod tim krzem wotvjerô sę dura do vjelgjigo i suchigo sklepu. Tam mje zavlekła Marcijanna i vepchnęła v doł. Za chvjilę spodl na mje pęk słomë jeden i drugji i wuczuł jem zevMarcijannë, jak mje przëkozivała.
—Tero tu posedzisz cecho, jaż jô przińdę abo Martę przëslę. A nje vożë sę vińsc, bo będze tvoja smjerc!
Tak jô tam sedzoł v ti słomje, jak no Danjel v kuli Ivóv. A jesc mje sę chcało jak vjilkovji. Ale njicht do mje nje przeszedł. Tak jô wusnął ku reszce, zagrzebani, jak pjes v słomje. Noc ju naszła i przez lukę vjidzołjem gvjozdë szklącé na njebje, jak Marcijanna mje na sznurku spusceła dvojokji z cepłą stravą.
Pokjim jodł, to wona mje napominała.
— Knopje! Wo tim, cos të zrobjił, nje będę tero movjiła. Ale to cë rzekę: — Sedzë ceszij kota, jak mesz v durze. Anji nje zevej, anji nje kaszlij, anji nje gvizdej! Navetk tvoje mesle njech chodzą kocimi nożkoma. Bo vej! Golijat tvój wożeł i v gromadze z jinszimi Golijatami szukô cebje po całim pustkovju. A skorno cę zchvecą, to żevigo cebje z rąk svojich nje vëpuszczą.
Tej mje poł bochenka chleba na słomę cesnęła i szła.
Trzë dnji wonji mje tam v ti sodze trzimelë. Ku reszce mje ju vszeskji kosce bolałë, bom wod tego sedzenjô v durze zesztivnjoł, jak drevno.
Jak gvjozdë po roz trzeci do mje zazeralë, chtos vsunął z gorë cecevjé do mje v doł, a jô wuczuł zev Martë, chterna do mje movjiła.
—Tero vez sę i vëlez, Remus, bo jich ju nji ma!
Tak jô, rod z całi dusze, vëlozł z njigo dołu na svjat Boskji.
Krom nocë mje beło vjidno, bom v tim cemnim sklepje dostoł woczë jak kot. AIe mockom sę zdzevjił, kjej jem zamjast Martë wuzdrzoł knopa, mjejszigo njiże jô, chturen mjoł moje staré ruchna woblekłé.
Tak jô rzekł:
— Zev jô czuł Martë, ale wurodę jô vjidzę knopa. Zkądes të sę vzął na tim pustkovju?
Tej nen njibe knop sę rozesmjoł smjechem Marië i rzekł:
—Żebe ze mje nje bëlë knopa zrobjilë, to bes të dzis pjiszczoł v szczepcach Golijatovich.
Tero jô sę doznoł, że naszi z Martë zrobjilë małigo Remusa na pokozkę. Ale za pustkovjé naszi mje sę długo ruszëc nje delë, a na nowukę jô począł chodzëc po svjętim Mjichale.
 




VIII
Jak ratovelë żeda Gabę wod mrozovi smjercë
i jak Remus sobje kupjił pjerszą ksążkę a czervjoną blevjązkę dlo Martë.
Jak no Marta mje z trzëdzenni prize vëbavjiła, tej vzęła mje do jich chałupë. Tam Mjichoł mje akuratno wobezdrzoł głovę v molu, v chternim mje Golijatw ognjem z mali strzelbë ranjił, Scigało mje mocko, a głova bolała. Vłose zlepjilë sę v kołton wod zeschłi krevji. Tak wonji vzelë to rozpuszczac cepłą vodą, jaż doszlë do skorë. Potim Marta muszała sparzëc klonovich lestóv, a ji wojc nakłodł mje jich na ranę, wobrzeszeł głovę płotnem i rzekł:
— Łobską brozdę Golijat cë vëworoł, ale żevigo sę nje doworoł. Kjej sę nje przërzuci pjekjelni wogjiń tej na ten roz Smjercë botë kupjisz.
Tej Marta dała mje gronk mleka do vëpjicô a Mjichoł pozeroł na mje i kjile razi gębę wotmikoł, jakbe sę chcoł wo co pitac. Ale ku reszce voloł to rovnak przë se wotrzimac. Machnął ręką.
— Volô Boskô! Komu namjenjoné, tego nje minje. Vjedzoł jô: Jak nen Czernjik sę zjavji, tej bez njeszczescô sę nje wobjińdze. Kjej jużes na svój głupi rozum dzecinni chcoł pomscëc krzivdę jaką, to bełbes lepji zrobjił, rżnąvszë kaminjem v łeb nigo vëstavjinogę z czorną brodą i bjołima zęboma. Bo za niim, jak psë za dżadem, jidą slode gorz, zvada, prava, pomsta i łzë. A Golijat, choc sę łiszczi, jak pon vjelgji, nje je le sługą, chturen robjic muszi to co mu kożą. Ale vjedno boczë, żebes sę z tego spovjodoł, jak przestąpjisz do svjęti spovjedzë.
Tej so Mjichol postavjił svjeczkę na stole, vëdobel grebą ksęgę, z chterni won vjerzorami spjevivol svoje pjesnje i zaczął spjevac:
Z raju pjęknego mjasta,
Vignana jest njevjasta,
Dla jabłka zjedzonego,
Wod vęża skuszonego...
Pokąd Mjichoł spjevoł, z głovë mje nje vechodzeł nen, chternigo won nazvoł Czernjikjem. Mjoł won bëc gorszim wod Golijata? Pozdnji, vjele lôt to beło, jakjem so przëboczeł te słova Mjichała i przëznac muszoł, że won movjił provdę. Bo v nen czas jô tego jesz nje rozumjoł.
Naszi mje vjęcij njick nje rzeklë. Ale Mjichoł mje wodtąd dzeń kole dnja głovę wobzeroł, bo sę znoł, jak doktor, na vszelakjich choroscach dobetku i ludzi. Le Marcijanna sę na mje vjedno jisceła, bo ji gvesno żol beło trampka i varząchevkji. Ale wodtąd już sę też żodnim statkjem na mje nje porivała. Navetk Morcin, chturen co zamanąvszë mje sę do skorë dobjeroł, dovoł mje tero poku.
Moji puszczovkji jô njijak nalezc nji mogł. Ale wona vjisała v Straszkovi jizbje. Tegom sę doznoł pozdnji
Po Svjętim Mjichale znovum zaczął chodzëc na nowukę do ksędza.
A kjej won ze mną przebjeroł pjąté Przikozanjé, tej won rzekł:
— Boczë, knopku, i zapjiszë so to głęboko v pamjęcë: Żëcé vszelakjimu stvorzenju doł Pon Bog som i to zëcé je Jego. Dlotego Won vëdoł na gorze Sinaji przikozanjé: Nje zabjijej! Nad njemim stvorzenjem Pon Bog doł człovjekovji vłodzę, ale nje nad drugjim człovjekjem. Le za vjarę i za wojczeznë svobodę mosz wuchvecëc bronję i bjic i nje mdzesz mjoł grzechu. A zokon ricerskji koże i v tim razu bjic, kjejbe njepotcevi człovjek nastovoł na cnotę bjałkji, na żëcé bliznigo abo na żëcé tvoje. I v tim razu nje będzesz mjoł grzechu.—
Tak jô so wuvożoł:
— Won vje wo ti rozpravje z Golijatem. Ale to beło za wojczeznę! Beł jem timi czasi jesz głupi, bom beł vjarë, że pustkovjé nasze je wojczezną i jem nje vjedzoł, że wojczezna mô granjice, jaż przë morzu, a sprava ji vszędze, chdze mjeszkają ludze moji movë i wobeczaju.
Jak ma beła przëjęti, tej ksądz naju poczestovoł v svojim wogrodze: vszeskjich v gromadze. Mjichoł mu za to wod gbura przëvjozł skopa setigo. Tej go jegomosc też zaproseł, A kjej ju nas dzeci chcoł puscëc do dom, vzął Mjichala na stron i rzekł:
— Knapsko to, choc mô skażoną godkę, mjętką mô głovę i sę dobrze wuczi. Kjejbe je gbur pusceł ze służbë, na nowukę pjenjądze be sę nalazłë.
Mjichoł kąsk pomedetovoł, tej rzekł:
— Volô Boskô! Komu namjenjoné — Jegomosc — tego nje  mjinje!Na mój glupi rozum jô so wuvożom tak:
Nacuż parobkovji nowuka? Ten tu i tak ju v głovje nji mô przërodzonigo szeku. Vjidzec to po jego wuczinkach. A nążbe mjoł nowukę i volą, njeszczescô be po svjece narobjił, jak juńc z lińcucha spuszczoni. Ale co do gnota, to won mô svój szek. Na tim jô sę znaję. Njechże tede tim gnotem służi zemji, co naju żevji, a ma go z lińcucha nje spuszczima.
Na to ksądz kjivoł głovą, doł mje rękę i rzekł:
- Njechże cę Pon Bog provadzi! Dac tobje vjid i mjecz, a chto vje, czebes tak nje zrobjił, jak ten potcevi Mjichoł movji!
V ti chvijlë jô so przëboczeł, że mom jednak mjecz złoti tam pod korunovaną jarzębjiną. Ale vjid? — Jakji to vjid i zkąd go brac? —
*
Na pustkovju wodtąd njic sę nje zdarzeło. Straszk sedzoł zamkłi v svoji jizbje, a na dole v czeladni zegar połikoł czas. Godzenë sę skłodałë jedna do drugji: jedne na dzeń, drugji na noc. Z dnji i noci vjązałë sę tidzenje, z tidzenji mjesądze, z mjesędzi lata. Szło to vszetko svojim porządkjem, jak Pon Bog przëkozoł: Zosevë i żnjiva, zemovi pjeck i latovô robota na wotmjanë.
Stari Mjichoł jesz vjedno spjevoł svoje pjesnje. A v Advańce, kjej słomjanni dach jego chałupë z małim woknem vëzeroł ze smjegu, jak zaboczoni grzib, tejjô do njego zachodzeł, bo won mje tich pjesnji ze svoji dużi ksęgji wuczeł. Tej i Marta svoję cliovę wopatrzivszë pomagała nom spjevac svojim mjiłim głosem.
Bivało też, kjej pękani mroze scęłë jezoro, że wono nocą strzelało jak grzemot. Kjej tede vesokji smjotë przëgnjetłë zemję abo krzikva srogô szolała na svjece, tede Mjichoł, nim legoł do spjiku, vëdobivoł kozłovi rog, na chternim won trąbjic wumjoł i chodzoł na jezoro. Tam won z rogu trąbjił vjelgjim govorem. Wotrąbjivszë jednę stronę svjata, trąbjił na dregą. I tak na vszetkji stronë vjatru. A govor jego trąbë sę rozlegoł i vołoł tak:
Co spjevô rog ?
Boczenjé, vandrze, z dalekjich dróg!
Bo czupła Smjerc gorą na drogjivskaże,
Vkoło nji kręck pjętami stegnë maże,
Żebes zmanjoni przez bjoli smjeg
Pod ji kosą legł.
Co vołô rog?
Pomocë naszi bes dożdac mogł!
Czo! Przeką krzikvë, nocë i strachu
Serdecznô rôczba z pod ludzkjigo dachu
Na łavę prosi pod svój komink,
Na mjir i spoczink.
Co płacze rog?
Njech sę zlituje vszechmocni Bog,
Kjej ju pode rżmą mroz tvoje żëłë studzi
I rogu zev v drogę cę nje wobudzi, —
Njech z duszą spravji, kjej wuńdze ztąd
Litoscevi sąd!
Tak trąbjił Mjichoł na vszeskji szterë nortë svjata. A bor, chturen naju na tim postkovju navkoł wodgrodzoł, zgurdżałi, przëgnjetłi smjegjem, vtorzel jimu vjelgjim granjim, bo litovoł sę też nad zbłądzonimi.
Jô v takjich razach chodzeł z njim, bo ten jego rog spjevoł mje długji pjesnje, a jô słovo v słovo go rozumjoł. Marta sę vjedno dzevovała, kjej jô ji pjesnją rogu povtorzoł, bo wona jego godkji nje rozumjała.
Roz beło to przed Godi. Mroz cął jak rozgami, a Mjichoł nad svoją ksęgą spjevoł pjesnją Advańtovą:
Po wupadku człovjeka grzesznego
Wużalił sę Pan stvorzenja svego,
Zesłał na svjat Archanjoła cnego ...
Kjej skuńczeł pjesnją, rzekł do Martë :
— Marto, podejle mje rog ze scanë. Mjedziso njedaje bezpjeku, jaż pudę na jezoro i wotrąbję na zbłądzonigo. Tej jô vstoł i rzekł:
— Jô pudę z vami, Mjichale!
Jak ma vëszła na przededvjerzé, tej na svjece beła kurzatva, że woczu wodemknąc nje beło możno.
Przez woborę ma sę pchała przeką smjot, ale za woborą, chdze budinkji naju nje zastovjałë, tak nom dech zapjerało, jakbe nas nje chcało puscëc. Ale ma sę procem vjichru vëdobeła jaż na jezoro. Tam Mjichot zaczął trąbjic:
— Co spjevô rog? —
Jak jego granjé, wopuscivszë rog, wucekło przez kurzatvę po bjołi rovjiznje v las i tam wusadło ceché, tej ma wobaji nasłuchivała. A tero jô czuł ju verazno dalekji vołanjé. Mjichałovji sę też tak zdovało.
Rzekł jem:
— To sę czuje v stronę rzekji. Pojma! Tej ma szła vedle brzegu i vołała. Ale nom njick nje wodpovjedzało. Mjichoł sę ku reszce stanovjił i povjedzoł:
— Volô Boskô! Komu namjenjoné, tego nje mjinje! Vołanjé szło wod rzekji, chdze wona do jezora bjeżi. Żeli to je człovjek, to njech go Anjoł Stroż rękoma strzimje, żebe nje naszedł, bo tam je wotvartô voda i zotor. A żeli to je Pokusa, tej njech wustąpji v Jimję Wojca i Sena i Ducha Svjętigo!
Tej sę przeżegnoł a jô z njim. Potim ma szła dalij, co zamanąvszë nadsłuchującë.
Wodeszłasma tim sposobem kavałk wod brzegu, chdze przez wolszkji i vjerzbjinë takji szum jachoł gorą, że vłosnigo słova sę nje czuło. Szłasma całi szturk vjedno dalij wod brzegu na lod, na chternim kręck tańcovoł ze smjotami. Krzikva jednak pomału jakbe popuszczała a zeza chmur chvjilami szkleł mjesądz v pełnji. Kjej roz mocnji zasvjeceł, Mjichoł vëcignął pravą rękę navprost i pokozoł na mol, chdze rzeka szła v jezoro. Las bo tam dochodzeł bokjem jaż do jezora, a za rzeką wustąpjił pola. Przez to jak na dłonji vjidzec beło wolszkę, chterna sę pochileła do jezora, jakbe mjała vpadnąc, a rebokom vjedno beła mjerkjem. Tam dosc daleko na jezoro stojała wotvartô voda. Mjichoł jak be chcoł njico rzec, ale sę strzimoł i pitoł:
— Nje czuł të njick?
Ale jô czuł dobrze vołanjé dalekji.
— Hej! Hej! —
Jak ma znovu wuszła kavałk drogji, tej Mjichoł podnjosł rękę nad woczë i zavołoł:
— Jô vjidzę!
Tej jô vezdrzoł też i vjidzoł: Njico czornigo szło jezorem. I vjidzec beło, że to jidze prosto v stronę woni wolszkji nad zotorem. Mjichol beł ti sami vjarë i rzekł:
— Żeli to człovjek, to won jidze z dalszich stron, bo nje szedłbe na wonę wolszkę, vjidzącë, że tam pevnô smjerc.
— A może ji wod ni stronë nje vjidzi?
— Vjidzi, bo jô tam z czołna je też vjedno vjidzoł.
— To vołejma!
Tak ma vołała. Ale vjater nasze vołanjé nekoł vstron. Vjidzałasma leno, że to tam przed nama przërechleło kraczajóv ku ni wolszce. Jak Mjichoł vjidzoł, że vołanjé njick nje pomogô, vzął rog do gębë i jął dąc.
Ale skutk beł takji, że to przed nami nje navroceło z drogji, le nekało na dravoka ku wolszce. Na to Mjichoł sę stanovjił i rzekł:
— Nji ma jinszi radë. Të, Remus, mosz młodszé nogji. Bjegej na dravoka i go navrocë, bo jinaczi vpadnje, jak Bog żiv, v przerębel. Jô bjegac nji mogę, bo mje mój grzeszk v pravi nodze wokulavjił.
Tak jô nje żdoł, le vzął jem dravovac. Molami gołi lod szkleł z pod smjegu. Tam jô sę slizoł chiże dalij z woczoma vlepjonimi v to, co sę tam przede mna szętoleło. Jak jem ku reszce mogł rozeznac postaceją ludzką, tej jem vołoł:
— Stój! - Stój! —
Tej to mje rovnak wuczuło i sę stanovjiło a potim jęło jisc ku mje. Czim bliżij, tim veraznji jô sę doznovoł, że to nji żodna wukozka, le człovjek. Kąsk dzivno won vëzdrzoł, bo zdovoł mje sę małi, jak mjetelok, a długą brodę szamotoł mu vjater, jak słomę v dachu przez gapë rozczepranim. Na plecach jakbe mjoł gorb. Ale kjej ma ju naszła na sę, tej jô sę doznoł, że to beł małi żid z długą brodą i tłomokjem na plecach. Tak jô rzekł:
— Njeszczesllevi człovjeku! Kjejbes beł szedł dalij jak dotąd, bełbes wutonął, jak czopka, v przerębli.
Ale won le na mje zdrzoł i nje wodrzekł njick. Tak jô go vzął za remję i provadzeł nazod, tam chdze żdoł Mjichoł na lodze. Nen, skorno go wuzdrzoł, zavołoł:
— A to të jes, Gabo! Njeszczestlevi, jakżes mogł na nę wolszkę zavrocëc? Wutonąłbes bez retunku. Tej żid Gaba wodrzekl:
— Njech Bog vama woboma zapłaci długjim żëcim. Jô czuł vaju trąbjenjé, ale mje beło, jakbe to szło tam z nortu lasa.
—Vjater to tam zanjosł gvesno, że cë sę tak zdovało.
—Ale chdze jô sę tu nalozł — pitoł żid.
—Të jes pod Zobłockjigo pustkami, a ma tu jidzema po jezorze.
— Bogu njech będze chvała! Jô mesloł, że jem na polu pod Lipnem.
—Tos të zabładzeł v lese?
—Gvesno! — wodrzekł żid i zaczął nama sciskac ręce i dzękovac i żiczëc długjigo żëcô. Ku reszce vezdrzoł na mje i sę pitoł:
—A ten dobri cliłopok, chtuż to je? Bo jô jego godkji njijak nje rozumjeję.
— To je nasz parobk Remus, ale won mô kąsk skażom jęzek, że go przëchodni nje rozumjeją.
— Njech mu Pon Bog dô sto lôt żëcô i rozvjąże mu jęzek, cobe godoł vszetkjimi godkami svjata. Żebe nje won, mokrô voda bełabe mje połkła v tę straszną noc. Aj vaj! Pomeslec, co za njeszczescé belobe sę stało, kjejbe nje won. Sto lôt njech żije! Co movję? Tesąc lôt, milijon lôt!
I zaczął mje znovu ręce sciskac, jak mjedvjedz na postronku wu cegana.
Ale ma ti jego komediji zrobjiła kuńc, zabrała go mjedze sebje i szła do pustkovjô. Na woborze rzekł Mjichoł:
—Gbur be sę gorzeł, kjejbesma tego zmarzłigo żeda nje zaprovadzeła do njego. Ko won je tu panem i jego je goscena.
Tak ma vzęła i go zaprovadzeła do czeladni. Jak ma veszła, won rzekł:
—Njech bądze Pon Bog pochvaloni!
—Na vjekji vjekóv. Amen! — wodpovjedzała Marcijanna.
Pana Jezusa żid vej pochvalëc nje chcoł, ale ma tego jimu nje rechovała. bo won provdzevi vjarë nje znoł.
Żedzesko beło malé, chłop takji — jak to movją — jak stręk bobu. Jô, chturen mjoł jem lôt wosmënosce, zdrzoł jem gorą jego głovë, jak chojeczka szczitem dachu. A przezebłi muszoł bëc srodze, bo długji cnjik jego pobjegłi beł modro. Zaczął sę tede chvjądac i klepac, żebe mu sę krev rozruchała. Tej wotvorzeł svój tłomok (a kjej jem sprobovoł, tej dzivno mje belo, że takji lebjoda go wunjesc może) i vëjął z tłomoka gronuszk. Z jinszigo won jesc nje chcoł, bo mujego vjara tego bronjiła.
Naszi na pustkovju go ju znelë z jarmarkóv, chdze won przedovoł guze, njitki, blevjązkji i co ludze jinszigo na vsë potrzebovelë. Na naju pustkovjé won mało zazeroł, bo tam ludze so bezmała vszetko sami zrobjic potrafjilë.
Marcijanna mu v jego gronuszku mleka zagrzała, tej mu v komorze wuszekovała do spanjô.
Na dregji dzeń na wobjod jeszcze żid beł, Sodł won z nami do wobjadu, ale jodł le ze svigo gronuszka. Ale po wobjedze proseł vszetkjich, żebe sobje jego tovarë wobezdrzelë. Rzekł:
—Zdzevjita va sę, potcevi ludze, co jô to vszetko mom v moji torbje. Pon mjeszka dobędze, a panji kupji guzikji, njitkji: vszetko po poł detkji. Mjichoł kupji stążkę dlo svoji Martë. Snożé dzevczę! Różovô stążka ve varkocze, a vszescë chłopocë sobje pjętë za nją wulotają. Morcin kupji grzebjiszk, bo kjej grzeva je szadô, to nobelnjeszi koń njizaczim nje vëzdrzi. Dlo Remusa, mojigo vëbavce z mokri vodë, dom vszetko napoł zadarmo. Co chce mjec z tego mojigo całigo majątku vjelgjigo, co go na mojich plecach noszę, vszetko mjec może. Są zvjercadła, grzebjiszkji, lińcuszkji do zegarkóv i szelkji. A na spodku mom ksążkji, takji ładné, że chto czelô, płakac muszi, chocbe mjoł vątrobę jak voł a serce jak kam. A cuż jô mom dlo pannë Marcijannë? Vjem! Mom! Tuzin łeżk ze srebra. A choc nje są ze srebra, to sę tak svjecą jak srebro, A to je gruńt. A jeden przëdom, malinkji, dlo knopa, co go będze mjała, jak sę wożenji jesz przed Zopusti.
Marcijanna krziknęła i sę zaczervjeniła jak cvjikła, a ma sę smjelë.
Żid, jak naju roz do smjechu pobudzeł, jesz barżij jął vëmiszlac:
— Jak sę panna Marcijanna wożenji... Bo jô czetoł v ji planece, że na Trzë Krole vdovc po nję przińdze. Nje za stari, nje za mlodi, szekovni, stateczni, nobożni — ju je v drodze. A sposob mô też, cobe jim bjeda nje dokurczeła. Pękną ze zozdroscë vszetkji dzevkji v całi parafiji. Panna Marcijanna kupji planetę, chdze to vszetko napjisané stoji. Zaru vëszukom.
Na to Marcijanna zaczęła go vadzëc, że won z nji podkorbjô. Ale żid Gaba le małimi, czornimi woczoma bleszczoł na vszestkji stronë i trząsł głovą, tak że jego długô broda jak vjechc nadlotivała. Tej wobroceł sę do Martë i vëcignął z mjecha pjękną rożovą stążkę, na dva polce szeroką, trzimjącë ji pod woczë to cacko, napjeroł sę:
— Takô pesznô stążka wu żeda v mjesce kosztuje talara, ale jô ję dom za pjęc wosmokóv. Njech tatk ję kupji svoji snożi corce.
A kjej Mjichoł nje chcoł anji słuchac, tej sę żid wobroceł do Morcena:
— Grzeczni kavaler kupji ładni pannje taką stążkę. Samigo mje kosztuje wona poł talara, ale jô ję dom wosmok tanji. Bo mje tu retovelë wod mokri vodë i jesc delë...
Ale jak won tak wofjarovoł stążkę Morcenovji, Marta krziknęła:
— Jô żodni stążkji wod Morcena nje chcę! — Ale woczë ji sę smjalë do stążkji.
Wob taką godkę żid pomału vszetko vëdobeł ze svojigo mjecha i powukłodoł na łavje przë pjecku. Ku reszce vëszła i ksążka, wo chterni won movjił, żebe sę kam rozpłakoł czetającë. Tak jô wuvożoł sobje:
— Tę ksążkę lë so kupjisz. Przëstąpjił jem tede do pana i rzekł:
— Njech mje pon dô wod mojigo mita talara, bo bem so chcoł nę ksążkę kupjic.
Gbur, nje rzekłszë słova, vëdobeł mjeszk i mje doł cvjardigo talara. Tak jô do żeda:
—A cuż ta ksążka kosztuje?
— Ti ksążkji v mjesce nje przedadzą le na vogę złota. Bo jich nji ma vjele. Drukarze nji mogą sę jich nadrukovac. Jesz cepłą ję ludze vërivają sobje przë dvjerzach drukarnji. Som krol ję czetô na kratochvjilę svoji krolevskji bjałce vjeczorem, kjej ju berło i korunę v komodze zchovoł. A krolovô kożdą razą płakac muszi. A jak sę napłacze do negji, tej sę pitô:
— A wod koguż to moji domovnjicë nabelë tę cudovną ksążkę?
Tej sę vszescë vëpjerają, że tego njibe nje vjedzą. Bo jak be sę vëdało, że ta ksążka je wode mje, tobe żedzë dostelë za dużé prava. Tej jô, żid Gaba, przëszedłbem do krolevskjigo dvoru za minjistra abo pjerszigo botóv czeszczicela i bem muszoł v pozloconi karece jezdzec, zamjast czapac nogji czapem zemskjim... Ale jô tich ksążk mom jesz całi mańdel. A tobje, parobku — bos të mje moje żëcé retovoł — wodstąpję ję napoł zadarmo. Njech stracę! Poł talara, a ksążka je tvoja! — Jak jô chcoł żedovji płacëc, Mjichoł mje wuchveceł za rękov i rzekł:
— Tec nje mdzesz płaceł bez targu. Njechże cë jesz co wopusci. — Takô zveczajnô ksążka!
A żid na to:
— Co Mjichoł movji! Zveczajnô ksążka? Aj vaj! Nji mô wona złoti wopravë, chocbe i na dijamańtovą zasługivała. Bo kjejbe taką mjała, tobe sę ludze zaru doznelë, co wona je vorta i be mje wopedlë i wobrabovelë, jakbem skorb jakji mjoł v mjechu. Ale że to jimu, Remusovji, chturen mje navroceł wod mokri vodë, spuszczę jesz trojoka: Njech pamjęlô żeda Gabę!
Zdoł mje szestnosce detkóv z mojigo talara a jô vzął ksążkę. Tej jem vjidzoł, jak Marce sę polelë woczë do ni stążkji. Dodoł iem tej żedovji jesz resztę moję bez detka im kupjił nę stążkę dlo Martë.
Wode mje wona ję vdzęczno wodebrała, a jô rzekł:
— Vez, Marto, wode mje na znak podzękji za to, żesta va dvoje z tatkjem mje nę brozdę na głovje vëlekovała, chterną mje Golijat vëworoł.
Na to Marta:
— Bog cë zapłac, Remus! Jakji të jes wuvożni!
Morcin, chternigom przed lati pozvoł Absalonem, poprovdze so kupjił grzebjiszk. A pozdnji won sę z Marcijannë vëszczerzoł, że njibe żeda zatrzimała, jak ju vszescë poszlë, abe wod njego kupjic svoję planetę z nim vdovcem, chturen mjoł po nję przińsc. Ale ta planeta beła gvesno podrobjonô, bo mjinął Popjelc i przednovk, a vdovc żoden nje przëszedł. Ale jô so wuvożoł, że le som Pon Bog vje, co sę stanje jutro i zanjevjitro, za rok i za dva. A kjej Won komu przëchodni czas wobjavji z łaskji, tej gvesno nje na to, żebe to żid v mjechu noseł i za pjenjędze przedovoł.
Moja ksążka mje sę barzo vjidzała i nji mogł jem sę dożdac czetanjô. A pjerszô to beła ksążka, chternąm wod czasóv nowukji Vjarë svjęti mjoł v ręku. Na pjerszi karce czetoł jem nadpjis: Genovefa. A żid mje vëlożeł, że to przezvjisko nobożni i snożi ksężnjiczkji, chterną ji nażeni njedovjinnje vënekoł z palacu przez wobmovę ludzką.
Tej jô so wudboł, że ję będę czetivoł po roboce vjeczorami.
Żid, njim szedł svoją drogą, przëszedł do mje woddzękovac sę — jak won movjił. Jô sedzoł pravje v chlevje na mojim łożku. Wokoma Liza i Gnjadi żarlë svój wobrok. A won stanąl przede mną, jakno jakji krosnję z bojkji, muskoł svoję długą brodę i rzekł:
— Remus, ma jesz roz lepszi hańdel zrobjima, ma dvaji. Tobje nje je pjisané, żebes na pustkovju przë konjach i pługu dożdoł sę sevi głovë. Tak movji tvoja planeta, v tvojich woczach napjisanô.
Jesz vjedno mje dzivno, zkąd timu bjednimu człovjekovji takô godka przëszła do głovë. Bo sprovdzeło sę na słovo, co won mje v nen czas v stanji przepovjedzoł.
Kjej sę robota skuńczeła i v jizbach ludze vjid pozapolilë, tej jô zachodzeł do Mjichałóv. Mjichoł zapoloł svjeczkę na stole i rozkłodoł svój vjelgji pjesnjik. Marta i jô, ma mu pomagala spjevac. Po vëspjevanju Marta zatchła drzozgę smolną v kominku, a jô sodł blisko vjidu i ji czetoł wopovjesc wo Genovefje. Czetac tom wumjoł, le moja skażonô godka Mjichała pobudzała do smjechu. Tej Marta, choc ji kulavo szło przędzenjé vątku wopovjescë — njitka ji sę vstec wurivała — vzęła czetac, a jô ji, vodzivszë woczoma po literach, podpovjodoł.
Jakżez to vszetko beło dzivné i pjękné v ti ksążce!
Jakji tam bëlë ludze dobri i lechi! Vszetko, com tam z Martą przë kominku czetoł, stojało mje przed woczoma, jakbem na to patrzeł z blizka. A ceszeło mje, że na njiin pustkovju rovnak takjich złich ludzi nje beło, jak v wopovjescë. Żoden człovjek z naszich nje bełbe bjedni Genovefje tile wutropjenjô i bjedë spravjił. Ten pjerszi roz czetałasma, jaż dregô i trzecô drzozga v kominkii sę spolełë, a Mjichoł z głovą, spartą na ręce, przë stole na svojim grebim spjevniku wusnął. A jak won ju mocko chrapjec zaczął, tej Marta zamkła ksążkę i rzekła:
—Tero ju czas spac!
Ale mje sę njijak nje chcało woprzestacv słuchanju. A jak jem pozdrzoł po scanach, tej vszetkji Svjęci ze scanë przësluchivalë sę przigodom i kuńcovimu dobëcu cnotlevi Genovefë.
Podnjosł jem sę z łavë i rzekł do Martë:
—Żid, choc njevjerni, pevno łgac nje łgoł. A jô nje dzevuję sę krolovji, że vjeczor kole vjeczora czetac muszi z ti ksążkji. B ojô be mogł znji czetac przez całą noc.
Marta na to wodrzekła:
—Vjera żid jednak łgoł. Bo jô jem wudbë, że takô krolovô mô tile kratochvjile i zobavë ze strojaini i tuńcami, że vjeczorami takjich ksążk nje czetô, jak ma bjedni ludze.
Ale jô wobstoł przë svojim. Bom so wuvożoł, że jak wona zchovje korunę i berło v szufladę, tej je le człovjekjem, jak ma drudzë. Ko jednę le duszę Pon Bog na początku svjata prawojcovji Jadomovji doł v raju. A vszeskjich stvorzeł na jedno modło... Takji vjarë jô beł v nen czas.
 


 
IX
Jak Remusovji sę svjat wodmjenjił i jak won
doł svój złoti mjecz vjelgji panji, chterna mu lubjiczka zadała.
Wob Svjęta jaż do Trzech Kroli czetałasma ksążkę wo Genovefje. Tej wona sę skuńczeła. Potim jô ję czetoł som, a to vjeczorami v mojim łożku v stanji, z jedni stronë Lizę i Gnjadigo, z dregji zeloné wokjenko, przez chterne svjeceł ksężec z njeba. Svjeczkęm so wuproseł wod Marcijannë, a czetoł jem mojim konjom głosno, bo wone sę z moji godkji nje smjałë.
Tak jem przeczetoł ję roz i drugji i kjile razi jażem ję wumjoł bezmała na pamjęc. Tej jô wuzdrzołv ksężecovim vjidze, chturen parminjami zelonimi szedł gorą mojigo łożka, jak na javje vszetko, co ksążka povjodała: Genovefę cerplivą z małim Bolesłavem i łanją. A wona movjiła do mje:
— Vejle, Remus! Dziso të spjisz pod pjerzeną v cepłim norciku, a na dvorze vjater smjotë nekô i mroz tnje jak rozgami. Ale boczë, przińdze czas, że jak jô v lestach lasu nocovoł będzesz, a njemi zvjerz dzekji będze tvojim tovarzeszem. — Pjęknô beła ta svjętô kobjeta, jakbe vëszła dopjeroz wobrazu. A jô ji wodrzekł:
— Njech sę tak stanje!
Na Matkę Boską Gromnjiczną skovronkji jęłë spjevac, a ma zaczęła worac v polu. Mjichoł prorokovoł, że zema będze krotkô, bo łońskjigo roku vrzose kvjitłë barzo gorą łodég. I mjoł provdę. Na Strumjanną ju słonuszko sę rozgrzało jak latem, le v Bonifacigo chvecełë kąsk sevi mroze.
Jô ju tero woroł pługjem v polu, bom na gburskjim chlebje wurosł v kosce vesoko, a moc czuł jem v sobje, jak dorosli chłop. Do bedła gbur so najął novigo knopa. Ale łożka mojigo pod zelonim wokjenkjëm jô mu nje wustąpjił, bom nje chcoł. Tak mu delë spac v chlevje kole króv.
Mjinąl post i nadeszłë Jastrë. Minęlë Jastrë a kanęłë Zeloné Svjątkji.
V njedzele i svjęta, kjej Marcijanna wostała doma, tej i jô wostac muszoł, bo wona sę tero sama bojała. Ale Marta mje povjedzała, że wona vjedno sę jesz spodzevała nigo vdovca, co ji go żid z planetë przepovjedzoł jesz przed Popjelcem, a bojała sę, żebe ji sami nje naszedł.
V pjerszą njedzelę po Svjątkach to beło, jak to mje chveceło. Vdarzę sobje vszetko jak dzis, bo co bólem abo i szczescim mocko navjedzi duszę, to sobje człovjek przëboczô długo, a nje zaboczi czasami jaż do smjercë.
Do mje v ten dzeń vjedno njico godało: Bjej na zomkovjisko!
Ale jô sę strzimoł, bom vjedzoł, że mój czorni gronk i złoti mjecz dobrze są zchovani pod korunovaną jarzębjiną. Przë wobjedze bełasma doma le dvoje z Marcijanną. Słuńce svjeceło przez wokno na podłogę, na łavę przë kominku i na lica starigo zegara, chturen vjedno jesz połikoł czas i nje wustovoł anji dnja anji godzenë. Ale dziso mje sę zdovało, jakbe won przë kożdim połknjęcu movjił:
— Bjej, ju czas! — Bjej, ju czas! —
Tak jô na njego zdzevjoni zdrzoł, a won mjoł vzor jinszi, njiż zveczajiije. Patrzeł na mje woczoma takjimi, jak na mje zdrzałë przed lati krolevskji kołpje pod zomkovjiskjem v lese.
— Volô Boskô! — wuvożoł jem sobje. — Jak mô bëc, tak pudę!
Tak jô po wobjedze wudovoł, jakbe mje grzeszk tropjił, i zaszedł jem do stanji njibe spac. Ale jô tam le zazdrzoł do konji i vrzuceł jim wobroku, a tej vzął jem sę v drogę: Noprzod do studnji Jozvovi, ztąd na jarzębjinę pod lasem, a tej v las ku zomkovjisku.
V lese też svjęceła sę njedzela. Słonuszko malovało cepłé płachce na zemji. Ptoszkji cecho sedzałë v lestach, a drzeva stojałë postavnje i statecznje, jakbe słuchałë Mszë svjęti, chterną chdzes v głębji lasu wodprovjoł dlo njich duch dobri. Toteż daleko czuc beło granjé rzekji, chterna jesz mjała dużą robotę, żebe zimkové vodë spłavjic jak norechlij do jezora. A jô po tim lese szedł nobożno jak v koscele, jażem stanął na brzegu rzekji. Tam jô scignął botë i przeszedł brodem. Tej zaczął jem pomału spjinac sę po przidkji wurzmje zomkovjiska do moji jarzębjinë. Botëm wostavjił przë rzece.
Pod jarzębjiną jô sodł i jął przemiszlac, zdrzącë z gorë na rzekę. Kjileż to ju lôt bjeżało tą vodą v svjat, jak jô tu wuzdrzoł kołpje krolevjonkji i nalozl czorni gronk i złoti mjecz! Jak srodzem wodpokutovoł, a mój pjes Gnjota ze mną, za nę vipravę na zomkovjisko!Jak jem vjidzoł pod korunovaną jarzębjiną krolevjonkę i trzë wukozkji, chterne bronjiłë ji zomku:Strach iTrud i Njevorto! Przëboczoł jem sobjejesz dobrze vszeskji słova krolevjonkji i moją naprocem nji małosc i żorotnosc.
Hej! Żebe to beło dzis! Bom mocni tero i dużi. Dziso bem przenjosł krolevjonkę przez vodę i dobełbem na wonich straszedłach i bem posadzeł krolevjonkę na złotim tronje.
Ale ceszô vłodała vkoł, le dołem grała przez las rzeka. A jô zdrzoł vodą v doł i vodą v gorę, ale nji żodne kołpje nje przëplinęłë, be patrzëc na mje dzivnimi woczoma i mje zvjastovac, chdze sę podzalë vjidzadła dzecinnich lôt.
Tej jaż mje sę czężko zrobjiło, jak na płacz. Ale jô sę nje poddoł i sobjem pomesloł:
— Dzivné to tu jednak mjejscé, chdze takji mesle głovę nachodzą, jak karno vędrovnich skorcóv wobleci samotną jarzębjinę v polu. Njedziv, że ludze tądka jisc sę boją.
Tak przemiszlającë jô czuł, jak mje njico zemnigo cornęło po karku, jistnje jak Gnjota, mój dovni tovarzesz v posanju. Tero won ju v novim pasturku nijoł pana. Tak jô sę wobrocę i vjidzę vjelgjigo psa jak go strzelce na gonjitvę zabjerają ze sobą. Pjes szturk zdrzot na mje, tej vëvjijającë tepą, wodlecoł. Wuvożom sobje: Zkądbe sę tu dalek wode vsë vzął takji belni pjes? Tak jem vstoł i podszedł na gorę.
Ale tam na mje cos żdało tak njespodzevanigo, że jesz dzis cepłim varem krev mje do serca nabjegô, i nje vjem, cze to mój Anjoł Stroż mje tam naprovadzeł, cze też złô pokusa jakô, co ludzom zgrezotę njese i wutropjenjé.
Bo kjej jem stanął v gorze na zomkovjisku, tej stojała przede mną tak krotko, żem ję dotchnąc mogł ręką, wona, moja krolevjonka z pod korunovani jarzębjinë, pjęknô jak zavjitrznô njedzela, postavnô jak Svjętô ve vołtorzu. A wona zdrzała na mje woczoma, jakbe mje chcała dac zgadnąc zogodkę taką, że kjejbem ję zgodł, to dostąpjiłbem szczescô, jakjigo bem strzimac nje potrafjił.
Tak jô na nję zdrzoł całą chvjilę, nje vjedzącë co wuczenjic. Jażem ku reszce kląkł na kolana i głovą przed ji nogoma wuderzeł wo zemję, tej podnjosł woczë i rzekł:
— Krolevjonko moja, v dzecinnich latach na javje vjidzanô: Czimuże tvoje kołpje mje nje povjedzałë, że tu mom bjec, be tobje wofjarovac służbę moję. Vez, rozkazuj mje, njevolnjikovji tvojimu. Żądej mojigo żëcô, żądej wostatni krople krevji: Vszetkoc dom! Koż mje gasëc słuńce i gvjozdë na njebje! Koż, abem cë scignął z chmur bjicze pjorunovi i doł v tvoję rączkę bjołą na zobovkę i żort. Na vszetko sę vożëc będę. Krev, żëcé moje tobje dom i zbavjenjé dusze.
Tak jô bluznjił v wosamętanju serca. Ale Pon Bog spravjedlevi wukoroł mje tak czężko, żem małovjele nje vëzbeł żëcô i zbavjenjô.
Jakjem skuńczeł z movjenjim, tej krolevjonka rzekła:
— Vstanji! —
Tak jô vstoł i na nję patrzeł, jak na cud jakji. Takô wona pjęknô beła!
A mjenjiła mje sę v woczach tak, że roz vëzdrzała na krolevjonkę z pod korunovani jarzębjinë, to znovu na cnotlevą Genovefę, to na cudovną zjavę z cuzigo kraju. Krom tego szło z ji woczu njico na mje jak czarë, jak womona i wobvjijało mje njibe chmurą przezdrzevą i wunoszało nad zemją.
Ale wona na mje zdrzącô wusmjechała sę i rzekła:
— Njic cebje nje rozumjem!
Na to mje v sercu zakłoło, bom przëboczeł sobje, jaką mom skażoną godkę, chterną le ludze na najim pustkovju rozumjeją. Ale przëszło mje do glovë:
— Tec wona je krolevjonką tego zomkovjiska. Woddej ji czorni gronk i złoti mjecz!
Tak jô ji doł znak ręką, żebe żdała i pobjegł jem pod korunovaną jarzębjinę. Tam jô chiże vëgrzeboł z pod korzenji i vëdobeł, co podlug moji wudbë ji noleżało. Tej jem znovu do nji przëstąpjił, wukląkł i rzekł:
— Krolevjonko nad vszeskji pjęknosce pjęknô, panji bjołich kołpji i zomkovjiska tego! Vez wod sługji tvojigo, co tobje sę noleżi!
Wona vezdrzała na mje i rzekła:
— Dej mjecz! A gronk pochovej nazod v zemji, bo to je truma z prochami starszich naszich.
Tak jô ji woddoł złoti mjecz.
Peszni pjes kole nji kanął, a wona dala mje ręką znak na woddzękovanjé i pomału znjikła v chojnach. Vjidzoł jem jesz przez chvjilę ji bjołą suknję przez drzeva, jak wonge bjołi pjora kołpji, i stojoł jem cecho, jak stołp soli, v chturen sę zamjenjiła żona Lota. Tej jem podł, jak długji, na zemję i zączął całovac tę dzarnę, po chterni ji nożkji stąpałë.
Nje vdarzę sobje, jak długom tam leżoł, nje vdarzę sobje, jak jem przeszedł przez brod i bor. To le jesz vjem, że vëszedłszë z boru na nasze znané pustkovskji pola, nje vjedzoł jem razu, cze jem doma, cze nje.
Bo svjat mje sę wodmjenjil v woczach. Poznoł jem ku reszce jarzębjinę po ti stronje lasu, poznoł jem trzë chojnë przë studnji. Szedł jem noprzod na ne chojnë, jak zbłądzoni czlovjek, co drogji do dom szukô. Tam jô sodł i patrzeł na jezoro i na dim, co z komina gburskji chatë szedł v gorę i na komin, co ze za gorë vëzeroł, jakbe sę chcoł ze mną zabovjac v zchovanigo. Ale to vszetko jinaczij vëzdrzalo, njiże jesz dzis przed połnjim. — Cze te drzevjęta njedzelné przëwoblekłë ruchna? Cze ten dim szedł modrzejszi pod njebo?' Cze jezoro sę szkleło milijonami dijamańtóv? Cze njebo novą krosą pomalovał Pon Bog vszechmocni i nové gnoł po njim chmurkji bjołé? Cze bor, vjększigo vząvszë dechu, novą groł spjevą? Nje vjem, jak to sę stało, ale całé moje żëcé na pustkovju chiżim krokjem jęło jisc korovodem vedle mje. Przëboczeł mje sę zomk bjołi i krolevjonka, com jich vjidzoł przed nachodzącą burzą, — studnjô pod trzema chojnami, chdze jô vjidzoł braci przedającich Jozva do Egiptu, —pjec Nabuchodonozorovi, —^Straszk, co v złim dnju po woborze gonjił, —Golijat, com na njim dobeł, zvalivszë go z konja puszczovką Davidovą, — i sklep tajemni za gorą, chdzc mje skrelë przed njeprzijocelami. Ale to vszetko mje sę tero vëdovało takji małé a tak dalekji, jakbe sto lôt minęło wod tego czasu. Smutk mje sciskoł serce a v tim jistnim czasu wucechë i vjesołoscë ve mje beło tile, że spjevac mje sę chcało i zrobjic co takjigo, czego jesz svjat nje vjidzoł.
Kjej jem v takjim meszlenju zaszedł na woborę, Marcijanna szła pravje z bęboruszkjem wod studnji. Vëzdrzala wona mje takô malô i żorotnô, jakbe sę zestarzała wo całi vjek ludzkji i jakbem ji długji czas nje vjidzoł. A wona sę zatrzimała i rzekła, zdrzącë na mje:
— A të sę nje vstidzisz, Remus, v taką svjętą njedzelę boso chodzec?
Tak jô vjidzoł, że mom bosé nogji. Przëboczeł jem sobje tero, że moje skorznje wostałë na zomkovjisku przë rzece. V pjeń jem wo njich mjoł zabeté.
Nje wodrzekł jem njick, le nocą, kjej vszescë spełë, podnjosł jem sę z moji leże — bo i tak mje spac nje dało — i szedł jem po moje botë do zomkovjiska, chdzem je nalozł, jak jem wostavjił: na brzegu rzekji.
Wod ti njedzeli nji mjoł jem żodnigo wubetku, le vjedno mje szła meslô do głovë:
—A kjede të znovu wuzdrzisz svoją krolevjonkę?
Przë wobjedze i przë vjeczerzë Marcijanna sę dzevovała.
— Choba, Remus, nje zachorujesz, bo jesz tak mało jak kot.
Na to rzekł Mjichoł:
— To będą takji mankolije. Dovni ludze v takjim razu zavołelë krevavnjika, chturen wodpusceł krevji za talerz. Ale może to i bez tego mjinje.
Całi tidzen jô sobje wobjecivoł:
— V njedzelę prosto wod kozanjô pudzesz na zomkovjisko. Może wona tam będze!
Jak przëszła njedzela, tej jô z Martą szedł do Lipna do koscoła. Pon i panji jachelë vasążkjem, Morcin povozeł, a Marcijanna sedzała kol njego. Jakżesma zaszła przed koscoł, tej nom chvjilkę żdac beło na smętorzu, bo pravje pjerszô Mszô svjętô dobjegła i ludze vëchodzilë z koscoła. V tim mje v serce pchnęło, jakbe rozpolonim żelazem: Wona — moja krolevjonka— vëchodzeła z koscoła. Pjęknô beła jak Anjoł Bożi. Wokoma ji szedł peszni pon młodi. Z tim wona mjała rozmovę. Ale na mje wona anji nje vezdrzała. Jô jednak tak zblodł na tvarzë, że Marta sę pitała:
— Remus, je cë zle?
— Nje, Marto, zle mje nje je. Ale v tij chvjilë przechodzeła tu moja krolevjonka z zaklętigo zomku. Jô ję vjidzoł.
— V Jimję Wojca i Sena...! — Co të godosz? — Marta sę przeżegnała. — To beła gvesno pokusa.
— Żeli to pokusa, Marto, to jô przez nję stracę duszę i zbavjenjé!
Tej wona mje chiże vcignęła do koscoła i kozała sę przeżegnac svjęconą vodą, cobe mje mjinęło.
Ale na to i svjęconô voda nje pomogła.
Jesz ksądz z kozalnjice nje rozpoczął zdrovask, ju jô drogą v las, wostavjivszë Martę samą, bjegoł do brodu v lese.
Tam jô sodł na naveższim molu i zdrzoł na szterë stronë svjata, ponad czubë chojeczk i wolszk, cze krolevjonka moja nje jidze. Nastavjiłjem wuszë, żebe czuc nocechszé stąpanjé ji krokóv po lestach i mechu. Ale czuł jem le granjé rzekji v dole i notę vjatru gorą. Po długjich godzenach żdanjô słuńce, jakbe to beł dzeń jak jinszi, zchodzeło svojim porządkjem z njeba, a jô so mesłoł:
— Tero ju naszi będą doma a cebje nji ma! Ju rzeka i bor do mje z dolu sejałë zemnjicą, jaż mje grużdżeło, a vjedno szor groł gorą nad drzevjętami.
— Nji ma ji, nji ma!
Jak dużô kula wognjovô słuńce jęło sę wukrivac za lasem a v jego vognju zaszkleł krziż na zvonnjicë lipińskji. Cenjô sę skreła v las, a z dołu rzeka mje spjevała:
— Nji ma krolevjonkji, nji ma!
Ale jô żdoł, jaż szarô noc kanęła ku mje bliżij a bliżij. Ale jak ju zakreła vszetko svojim płoszczem czornim tak, że anji czebkóv anji vjetev drzevjąt woko moje nje rozeznovało, tej mje zaczęła trząsc wogroszka, a jô nabroł vjarë:
— Dzis wona ju nje przińdze!
I tej szedł jem v doł.
Po rzece tańcovałë jakjis wukozkji, chternich sztołtë jô vjidzoł barzo verazno. Ale szłë cecho po vodze, jakbe rzeka beła pokretô lodem szklestim. V lese sedzała ceszô, ale gorą szła vjedno ta sama nota.
— Nji ma ji, nji ma!
Zavadzeł jem v kjerz, jaż ptoszk v njim zataconi zaczął vadzëc. Rzekł jem:
— Tec jô cë njick nje zrobję. Będzë cecho i spji!
Jak jem szedł przez łąkę, chdze stojalë małé plutë vodë, tej naszedł jem sarnę. Nje wucekała wona, le zdrzała na mje. A beła tak krotko, żem vjidzoł ji woczë, a z njich takji szło do mje pitanjé:
— Cuż wonji cë zrobjilë, bjedni chłopku?
Na to mje sę tak czężko na sercu zrobjiło, żem mesloł wumrzec. Ale jô vszeskji sełë vzął do gromadë i szedł wostrzij, bom vjedzoł, że kjejbem legł, tobe jakô z tich womon lasovich pevno mje wusmjerceła.
Za lasem mje pusceło, kjej jem wuzdrzoł trzë chojnë. Ale na vjeczerzą jô nje szedł, le prosto legł v łożku. Tam jô so pjerzenę vetchnoł v gębę, żebe nje krzikac głosno, cobe sę naszi nje zbjeglë. Ale trzęsk mje vzął i takji zib, że lożko ze mną degotało, jak ne lestë na wolszce. Jaż Liza sę dzevovała i jęła mje chuchac na głovę. Bo to bidlę mjało rozum ludzkji i mu beło żol, że tak barzo cerpjec muszę.
Porene beło mje lepji. Do wobjadu sekł jem vjikę, a tak zapalczevjem sekł, że moklezna na mjevëstąpjiła. Ale krom tego na połnjé nji mogł jem njick do gębë vząc.
— Cud Boskji! — dzevovała sę Marcijanna. — Cuż v tego knopa vlazło? Rzeczë że, Remus, co cë je?
— Njic mje nje je, le jesc nji mogę!
Na to wuvożoł Mjichoł.
—To je barzo zle! Żeli to do jutra nje popusci, to trzeba posłac po krevavnjika.
Ale po wobjedze jô znovu szedł do robotë, bo przë procë mje to wosamętanjé kąsk popuscivało. Ale na vjeczerzą jô znovu jodł tile, co vrobel.
Ve strzodę posłelë do vsë do krevavnjika. Ten mje podvjązoł remję tak, że serdecznô żeła vëstąpjiła, jak modri povrozk. V tę won zacął puszczadłem a czornô krev zaczęla strzikac. Vëpusceł mje krevji za spori talerz, tej zavjązoł i kozoł legnąc.
Vzęła mje slabota, żem sę zmokł i wusnął, jak kam. Kjej jem wodeckł, zeloni vjid wod mjesądza szedł przez wokno nad moję leżą, a ve vjidze mjenjiła sę wuroda moji krolevjonkji. Tak jem sobje wudboł:
— V njedzelę pudzesz żdac na nję! — Po tim postanovjenju wusnoł jem i społ jaż do zavjitrza.
Kjej jein przë vjeczerzi ledvo łeżkę womoczeł v zupje, Marcijanna na svój sposob zaczęła sę jiscëc.
— Boże kochani! Co za wutropjenjé z tim knopem! Nje vëchovivałamże go podług nolepszi vjarë? Varząchevkę stłukłam na njim, trampk skjidłam! Cze mje, Boże, korzesz, że nje vzęłam mjeteloka abo grulkji? — Remus, knapsko bjedné, rzeczëże, co bes rod jodł, a jô cë to przënjesę i wugotuję, chocbem mjała jisc po to do Lęborga abo do Gduńska.
Ale mje na przëboczenjé trampka i varząchevkji smjeszno sę zrobjiło tim barżij, żem zdrzoł na povjeszoni przë komjinje trampk z paple vërznjęti przez Mjichała, chturen trzimoł mol po nim skjidłim na moji głovje. Tej takji słova procem moji voli przëszłë mje na jęzek.
—Trampk nje pomogł anji varząchevka, to i mjeteloka z grulką Marcijanna vzevô darmo. Ale vezce mje sekjerą v łeb, to wod razu będze dobrze,
Na takji povjedzenjé Marcijanna zbladła i s ęprzeżegnała. Tej długo na mjë zdrzała, jaż ku reszce ji sę v woczacli zaszkleło i rzekła cechim głosem:
—Bjedni!Të jes poprovdze chori, bobes tak czężko nje bluznjił. Choba som Pon Bog cë pomoże, bo jô głupô dzevczina nje dom radë.
A jô anji nje jodł anji nje pjił, le nji mogł jem dożdac njedzeli.
Nadeszła wona njedzela komudnô i vjichrovatô. Chvjilami parzeł deszcz, chvjilami słunko vëlevało na svjat struminje vjidu i cepła. Vjater nom zastąpjił drogę, kjej jesma z Martą szła ku Lipnu. Ale jô nje wuvożoł na njic, le gnoł vprost, jaż Marta mje proseła, bem zfolgovoł. Tak to mje cignęło!
Ledvje ksądz "amen" vërzekł, jô ju vëmknął sę jak chart i gnoł na dravoka na zomkovjisko. V lese vjater nji mjoł przistępu; to też le czubami drzevjąt gorzlivje szamotoł. Ale kjej jem sę vdzarłna zomkovjiska zberk, zervoł mje kłobuk z głovë i njim jachoł veżij drzév.
Jô na to nje wuvożoł, le sodł na dzarnje i pozvoleł vjatrovji szamotac sę za vlose, czekającë, jaż przińdze moja krolevjonka.
Jak jô tam sedzoł, przëszedł mje na woczë zegar nasz v czeladni, chturen tam, jak długom so vdarzëc mogł, połikoł godzenë. Vjidzoł jem lica jego, jakbe krotko przed sobą i jakbe mądrimi woczoma na mje zdrzącë, godołvstec:
—Nje jidze! Nje jidze! Nje jidze!
Ale vjater zavłl gorą vjelgjim głosem:
—Nje przińdze njigde!
Na to mje sę tak na scrcu zebrało, żem zakreł woczë rękoma, zgjął sę v pałag i rozpłakoł bez kuńca. Serce mje postąpjiło pod gardło na wutchnjęcé a vszestkji członkji ve mje sę zatrzęsłë, jakbem sę mjoł rozlecec na kavałkji.
Długo to mje tak męczeło, jażem wuczuł na głovje mjętką rękę po vłosach mje gładzącą. Navetk njewohzerającë sę vjedzołjô v ti chvjiłë.
—To nje wona, to Marta!
Tak jem, vslidzącë sę zazdrzec ji v woczë, sę pitoł.
—Jakżes të mje tu nalazła, Marto? Ale wona na to pitanjé njick nje wodrzekła, le głoskała mje głovę i povjodala:
—Jô vjem, Remus, co cę boli!
Kjej vjesz, Marto, to zmjiłuj sę i dej pomocë, bo jô som so nje dom radë.
V tim vjater tak mocko chveceł v drzeva, że trzosk sę zrobjił i z vesokji chojkji vjetev wodłomjonô zlecała przed namiv doł. A Marta wobjema rękoma mje chveceła za remję i przëlgła do mje wod wurzasu. Tej zaczęla mje, gcbą przë mojim wuchu, szeptac:
— Poj ztąd precz! Poj do dom, bo tu njedobrze! Njedarmo ludze wunjikają tego zomkovjiszcza. Mje tu tak straszno! Poj do dom!
A kjej jô sę nje ruszeł, tej wona znovu.
— Ach, z jakjim strachem jô bjegła przez ten las! Vjedno mje sę zdovało, że njico vëstąpji i mje v teł głovę skrąci. Ale cos jinszigo mje gnało i godało do wucha: Tam won sedzi i czekô. Tam bjegłam. Bjedni! Nadarmo żdajesz, bo wona nje przińdze njigde!
— Jak możesz vjedzec, Marto?
— Vjem vszetko, bom ję poznała zaru pjerszigo razu przed koscołem. Le sę nje przëznałam. To njeje krolevjonka ze zaklętigo zomku, ale vjelgô panji, chterna na naju bjednich ludzi nje patrzi.
— A jednak vzęła złoti mjecz, z moji rękji.
— Kjej vzęła tvój złoti mjecz, tim gorżij. Vzęla cë duszę a wo tobje zaboczeła.
—Jak të mje męczisz, Marto!
— Bog z tobą, Remus! Krev bem serdeczną za cę dala. Tero vjesz! Nje jô cę męczę, le wona cë zadała woczoma lubjiczka, a to je nogorszé wosamętanjé. Na to bodej nji ma lekóv, le v zmiłovanju Boskjim.
Tej wobjema rękoma wobłapjila moję szeję izaczęła sę trząsc wod płaczu.
A jak sę vëpłakała, tej movjiła szeptem:
— Dovjedz sę vszestkjigo, të bjedni! Bo to ju na jedno. V czvortk wona będze zdovanô v lipińskjim koscele z nim pesznim panem, co z nją stojoł przed koscołem v nę njedzelę.
Ji słova mje wuderzełë jakbe wobuchem v głovę. Vszetko: rzeka i drzeva i gora, zaczęło sę ze mną wobracac vkoł, jaż wutonęło v cemni chmurze. Nje vjem, jak długom leżoł njesvjadomi v ti chmurze, ale jakjem wodecknoł, Marta sciskała moje spjikji zemnimi, jak lod, rękoma i vołała moje jimję. Jak vjidzała, żem wodemknoł woczë, tej przez łzë wusmjecha sę do mje i vołała:
— Bogu chvała! Bogu chvała! —Vez sełë do gromadë, Remusku, i poj do dom! Bo jinaczi tu jesz nama wobuma będze smjerc. Jidze noc!
Ale to jesz całi szturk bavjiło, njimem poczuł svoje członkji i przëboczeł sobje, co beło. Ale czuł jem sę słabi bardzo.
—Vez, Marto i mje pomoż na nogji! — rzekł jem. — Bo jô som vjidzę, że tu co njedobrigo kusi ludzi. Njechle stanę na nogach, to jô so dom radę.
I pomogła mje Marta na nogji, jak przed lati, kjej mje gbur tak mocko zbjił za to, żem wodbjegł wod dobetku.
Z początku kolana mje sę gjęłë, kjej jem zchodzeł z gorë do rzekji. Ale Marta mje mocko podparła. Nad rzeką jô ju przëszedł do sebje. Tej jô sodł, be zeblec botë i vjidzoł, że Marta to samo robjiła. Tak jô sę doznol, że wona nje dovjerzała, abem ję mogł dziso przenjesc przez vodę i jem rzekł:
— Nje zeblekej, Marto, botóv, bo jô cę przez rzekę przenjesę!
I ju mje całô moc sę vroceła. Tede jem vzął skorżnje v levą rękę a pravą podjął jem dzevczę, choc wono sę bronjiło. Ale kjej vjidzało, że ju jidęv rzekę, tej sę mocko chveceło moji szeji i przëcesnęło do mje, żem jego bjijącé serce czuł przë pjersë. Ji skarnjô przëlgła do moji skarnji, jak pjora gołąbka. I tak dzivno mje sę zrobjiło, żem so rzekł:
— Poprovdze to tu mol, chternigo ludzom wunjikac trzeba!
Na brzegu jô ję postavjił na nogji. Ale wona mojigo reminja njepusceła, bo sę mocko bojała, choc v lese njiżodné cemice nje błądzełë i daleko vjidzec beło v szarim połvjidze. Ale mje ten las dziso sę vëdovoł jak jizba, z chterni ludze wuszlë, strachem vënekani, wokna i dvjerze wostavjivszë wodemkłé. Vjater som jeden gospodarzi vestrzod statkóv i scan.
 


 
X
Jak Remusova krolevjonka beła zdovanô
i jak svjat dlo njego vëzbeł vszelką vortosc.
Na mojim łożku pod zelonim wokjenkjem wusnąc mje njedało, le vjedno mje kąsała, naksztołt nopartigo gzela, meslô:
— V czvortk wona będze zdovanô! To tede ju tak bëc mjało, że pon rzekł do Morcena:
—V czvortk pojadzesz do młina! A młin stojoł v Lipnje. Tak jô vzął Morcena za stodołę i rzekł do njego:
—Morcenje! V czvortk të mosz jachac do młina. Vëmovji sę i poslij mje. Jô cë sę wodsłużę, czim będę mogł.
Morcin na to sę chvjilkę namiszloł, tej rzekł:
— Jô cë wuczinję do voli, ale muszisz mje pjervij wodpovjedzec na dva słova.
— Vejle! Mjichałova Marta to snożé dzevczę. A jô chcołbem sę z nją żenjic. Ale v njedzelę va przëszła v gromadze z lasa. Rzeczë mje! Jesta va ze sobą zakantrani, cze nje?
Ale jô sę mocko dzevovoł na takji pomeszlenjé, bo to mje njigde do głovë nje przëszło. Ale won mje z taką wuvogą zdrzoł v woczë, że mje sę i kąsk smjeszno zrobjiło. Tak jem wodezvoł:
— Marta je gvesno dobré dzevczę, a jô ję kochom jak brat, bo beła mje jak sostra wod dzecka. Żeli wonacę chce, a të mosz volą brac ję za bjalkę po katolicku — Bog z vami! Jô nje vjidzę żodni przeszkodë.
Tak won mje doł rękę, że jô pojadę i ma szła nazod. Wob drogę won kąsk medetovoł i tak povjedzoł:
— Dzivno be też beło, żebes të, Remus — vëbocz, ale jô movję jak meszlę — mjoł sę ji vjęcij vjidzec, njiże jô. Njicht nje vjinjen, że go Pon Bog stvorzeł takjim a nje jinszim. Ale procem mje szekovnigo chłopa, të z tvojim koscatim, chudim rusztovanjim vëzdrzisz, jak nje przimjerzając...
Nje dokuńczeł Morcin, bo mje nje chcoł wobrazëc. Ale jô beł ti jistni wudbë, co won i jem rzekł:
— To sę vje, Morcenje. Të chłop, jak pupa, a jô, jak płoszedło v kapusce. Tej nje bjerzë so do glovë njick i żenji sę z Martą. Bo ze mną, to wona pevno le z litoscë wobchodzi sę tak dobrze.
Czvortk vëszedł ze zavjitrzną zorzą, jak njedzela. Pełno beło na woborze słuńca. Bedło sę kleszczeło z chlevóv na pażęc, a kurë sę wugonjałë za bączkami. Jezoro szkleło sę jak wobsepané żevimi skrami. Konje porskałë, kjej jem zakłodoł je do voza.
Marta szła z bęboruszkjem do jezora i przëstanęła kol mje. A jô nji mjoł wodvogji patrzëc ji v woczë, le wodvroconi plecoma zakłodoł jem postronkji za worczikji. Ale wona żdała, jażem sę wobroceł, zazdrzała mje smutno v woczë i rzekła:
— Remus! Komor leci za vjidem, jaż sę spoli!
— Znadz takô volô Boskô! — wodrzekł jem i vsunąl na voz, be vząc drogę na Lipno.
Do łav na rzece jô jachoł stępją. Potim zagarnął mje las, jakbe svojim czężorem nje chcoł mje puscëc dalij. Ale jô strzeleł z batoga i jął gnac. A kjej jem vëtirzeł z lasa, tej nje folgovoł jem, z czego sę pevno dzevovałë i Liza i Gnjadi, bo to nje je gburskji sposob. Ale jô nekoł na złomanjé karku, bom sę bojoł nje zmudzëc zdovanjô. Ludze na polu stovelë wod robotë i zdrzełë za nami, movjącë do sebje:
— Chtuż to tak nekô po drodze v chmurze kurzu? Abo spjeszi do konającigo, abo go co wosamętało.
Pevno mje njico wosamętało. Bom nje folgovoł, jaż pod gorą, chdze przidkô droga przede vsą jidze v gorę. Tam Liza i Gnjadi woboje łbami trzęsłë ze zdzevovanjô, wuvożającë sobje:
— Cze naszigo Remusa brzmjel kąseł, cze mu gzel wob wuszë brzęczi, cze też sę wupjił, jak to chdzeroz parobcë robją?
Ale jô rzekł:
— Wukąseło mje njico do żevigo, brzęczi mje wob wuszë, jem pjijani, chocem v żëcu krople gorzołkji nje pjił. Dravujta, konjikji, dravujta!
Bo Remus vëzbeł wubetk i mjarę.
Ale pod gorą, chcącë nje chcącë, jô muszoł konjom dac folgę, bo voz zarzinoł v pjosku głębokji kołovaża. Wob ten czas nade mną vesoko podlecoł skovronk, spjevająci godzinkji. A jô so przëboczeł spjevę, chterną chdzeroz Marta spjevała:
— Hej, të ptoszku skovroneczku, vesoko lotosz.
Povjedzże mje novjineczkę, chdze sę wobrocosz?
A skovronk wodezvoł:
—Povjem jô cë novjineczkę, ale njesrogą.
Bo ju z tvoją nomjilejszą do slubu jadą!
Vëjachavszë na gorę, wuzdrzoł jem vjes Lipno. Szari, słomjanni dachë i zrębové scanë zdrzałë ku mje przez korunë vjelgjich lip, wod chternich vjes brała mjono. A mje beło, jakbe do mje vołalë:
— Bjej chiże, bo krolevjonkę tvoję zdovaja, a cebje nji ma!
Ve vsë zajachoł jem do karczmë, vëprzągł szkapë i doł jim wobrok, bom sobje wudboł mocko żdac, jaż będze po vszetkjimu. Tej szedł jem do koscoła. Ksądz pravje vëszedł wod vołtorza, a kjile kobjet i dvuch stareszkóv znojma parajilë sę do dom. Le jô som wostoł v koscele. Tak jô vlozł v norcik wostatni łavë pod chorem im sę vzął żdac. Całi szturk jô wostoł som, ale njiżoden pocerz nje szedł mje z dusze. Le vstec zdrzoł jem na vołtorz vjelgji, v chternim Matka Boskô v złotim płoszczu sę mjenjiła. Przed tim vołtorzem ksądz mje przëjął pjerszi roz do Svjętich Sakramańtóv. Nje tak dovno temu. Chtuż be mje beł v nen czas povjedzoł, że będę tu dziso v norciku skrëti żdoł? A na co? Abe njeszczescé moje vëpjic do negji, bo moja krolevjonka mô bëc zdovanô.
Zdrzoł jem ku licom Nosvjętszi Matkji ve vołtorzu, jak pjes v woczë pana, czebe ztąd mje nje przëszła pocecha. Ale czëtoł jem v njich:
— Cerpji, bjedni Remusu, cerpji! Boczë, cużje tvoje cerpjenjé procem mojigo!
Podnjosł jem woczë na posovę vesoką i beło mje, jakbe ztąd muszało przińsc co njespodzevanigo. A żebe te murë tak sę zapadłë! A kjejbe tak pjorun strzeleł prosto ze słonecznigo njeba i klasnął przed ji nogji v drodze do zdovanjô, cobe vzęła to za złą vjeszczbę i przed vołtorzem zavroceła do dom? — A kjejbe tak mój Anjoł Stroż zastąpjił ji drogę i rzekł:
— Njerobji tego, bo bjednimu Remusovji serce pęknje!
Takji mesle mje wopodałë jak tonącigo, chternimu rozum movji, że nji ma retunku, a jednak won szukô woczoma nad zotorem chocbe szeszminja belice, chocbe słomë kunjoszka, żebe sę wuchvacëc i vëdobëc wod smjercë. Na posovje vesoko vjisoł vizerunk Pana Jezusa na krziżu. Strach mje beło vezdrzec na Zbavjicela, bo mje dusza moja rzekła, że v meslach mojich bluznję. Ale wod wokna szedł grubi parmiń vjidu ku Njimu, a po tim parminju szłë i woczë moje. I tak muszoł jem patrzëc na te skarnje bladé i krevavé pod drzonovą koruną. I znovu jô wuczuł słova:
— Cerpji, bjedni Remusu, cerpji! Të sobje radë nje vjesz z tvojim głupim sercem, spravą, chterna njikogo krom cebje nje wobchodzi. Jô cerpjoł za milijonë ludztva, wo svojim sercu zabivszë.
Ale moja dusza zakrziknęła :
— Jezus, Marija! Jak jô bjedni czlovjek mom to bolenjé strzimac!
I załomoł jem ręce, że zatrzeszczałë v członkach. Ale wulgji mje nje dało, jaż kjile ludzi z zokresteji vëszedłszë, vzęlë kłasc divan kvjacasti przed głovnim vołtorzem i wustavjac vëbjité aksamjętem krzasła.
A jô dzevjił sę srodze, że tak sę mają, jakbe mje njebeło i mojigo vjelgjigo bolenjô. Bez prziczinë gorz mje na njich vzął, że bełbem jich mogł wusmjercëc v ti chvjilë. Alem wopamjętoł sę i scesnął jem wobjema rękoma spjikji. Tej naszłë mje takji meslë:
— Cuż cę to zdovanjé mô wobchodzëc vjęcij, njiże nich ludzi, co kładą divan dlo ji nóg i krzasła wustovjają dlo bjesadnich gosci? Cuż wona cë krzevô? Roz jedini do cebje przemovjiła, roz jedini cë zaszklełë gvjozdë ji woczu. Chtuż të jes, Remusu, żebes żądoł, abe te gvjozdë cë vjedno svjecełë? — A jednak mje vstec povtorzała nodzeja —  może sę co stanje?
Zaturkotałë voze przed koscołem, a za chvjilę jęłë vchodzec snożé panje i peszni panovje. Jô zdrzoł ku njim, jak zvjerz lesni szukającë ji woczu pełnich cudu. Jaż raptem vszestka krev mje wuderzeła do serca...
Tam szła wona wokoma czorno wobleczonigo pana, całô bjołô jak anjoł.
Zeloni vjonk korunovoł ji złotą głovkę. Długji a letkji, jak blon chmurë, zavoj płinął ji z głovë jaż do zemji. Woczë mjała spuszczoné i anji razu na mje nje vezdrzała. Jakżeż też vjedzec mjała, że tu bjedni Remus ze svoją skażoną godką, pasturk dovnji a dzis parobk na pustkovju Zobłockjigo, v norciku sedzi i radë so nje vje i Bogu bluznji i jego Matce, njevjedzącë;za co na njego przëszło takji skoranjé.
A wona tam szła ku vołtorzovji, jakbe skrzidła ję njeslë. A jô sę dobroł v ti chvjilë, jak małi i żorotni jô beł procem nji i jak to smjeszno, żem sę na tę wuroczestosc zchovoł v svój norcik. I przëboczeła mje sę na zjava z pod korunovam jarzębjinë pod lasem, chdzem sę vstidzeł svoji strodnoscë procem krolevjonki bjołigo zomku.
Zagrałë worganë, ale jô czuł jich granjé jak za chmurą. Alem woczu nji mogł wodervac wod ni bjołi postaceji przed vołtorzem. Tam ksądz jich dvoje zdovoł. Ale jô so wudboł tak:
— Njim vińdą z tego koscoła, njech będze moja smjerc!
To mocné postanovjenjé mje kąsk poceszeło. Ksądz wob ten czas mjoł przemovę, z chternim njick nje rozumjoł, bo moje mesle po głovje gnałë z granjim, jak dunë v kurzatvje morskji za Gduńskjem.
Potim sę wuszekovalë vjeselnjicë i jęlë vëchodzec do bramë.
— Tero të ji vjęcij nje woboczisz! — krziknęło serce ve mje. I nje namiszlającë sę vëstapjił jem z łavë. A kjej wona sę zbliżała, jak cud z njeba na zemję zestąpjoni, jô sę rżnął do ji nóg, jak długji, meszlącë sobje!
—Tero wumrzesz, a tvój trup będze ji progjem do novigo żëcô.
Ale ve virokach Boskjich godzena moja jesz njebeła namjenjonô.
Vszescë vjeselnjicë sę stanovjilë, ale wona przë mje kłękła, chveceła bjołimi rączkoma moję głovę i wunjosła, a jô wotvorzeł woczë i vezdrzoł na ji lica, drogszé mje, njiże zbavjenjé dusze. Chvjilkę małą to trvało, ale jô czuł v sercu, że sobje przëboczeła chłopoka, co ji na kolanach doł svój novjększi skorb nagorze zomkovi. Jak parmiń słuńca przez chmurëna mjepodł ten błisk poznanjô z ji woczu i nagrodzeł mje za no straszné cerpjenjé v pustim koscele.
Kjile panóv przëstąpjiło i mje podnjesło. Tim wona njico rzekła, a wonji mje posadzilë jak pjijanigo do povoznjika na peszną landarę i pojachelë. Bjołi dvor stojoł pokuńc vsë, a przed njim stanęłë konje. Młodô panji szła po drodze kvjotkami vësceloni, a mje kozoł povoznjik zlezc. Tej przëszła służba i mje vzęła do stodołë. Tam jô wuzdrzoł, jak przez dokę, dużi stołë zastavjoni a v norce vjelgą beczkę pjiva, z chterni parobcë toczilë v dużé szklonkji. Kjile z njich mje znało, bom z njimi v gromadze chodzeł wonge na nowukę. Ti mje zaru przërôczilë:
— Poj, Jemus! Dziso naju pon żenji jediną corkę. Wupjijema sę za trzë dzevkji.
Ale jô njick nje jodł anji njick nje pjił, bom beł i bez tego pjijani. I jesz roz mje słuńce zasvjeceło i zajasnjała stodoła dlo mje bloskjem, jakji muszoł pasturkom v polu zavjitac v pjerszé Bożé Narodzenjé. Bo wona, moja krolevjonka, przëszła sama z jednim sługą do stodołë a sługa njosł łiszczącą tocę, a na nji dva kjeliszkji i butelkę vjina. Tę wona kozoła przede mną postavjic, nalała sobje i mje i rzekła:
—Pjij!
Czervjoné jak krev beło to vjino v szkle, a mje sę zdovało, żo to beła moja krev serdecznô. Ale jak kozała, tom pjił. Tej wona pogłoskała mje po głovje, wusmjechnęła sę jak młodi dzeń i wuszła.
Parobcë zaczęlë mje zozdroscëc i ze mje podkorbjac. Na to żem vzął sę i szedł, bom so wuvożoł:
— Tero dejadej je po vszeskjimu.
Nje vdarzę sobje, jak jem spravjił wu młinarza i vëjachoł ze vsë. Ale to vjem: Kjej znovu szło z gorë, tej strzimivoł jem voz a na rovnim cesnął jem bat i jachoł całą drogę stępją.
— Nacuż jô sę mom spjeszec? — rzekł jem sobje. — Tero jednak je po vszeskjimu.
Gnjadi i Liza znovu trzęsłë łbami, bo sę dzevovałë njemové bidlęta. Ale mjeju vszetko beło jedno. A vstec mje tropjiło pitanjé, jak noparti gzel, co wob wuszë brzęczi:
— Cuż të tero będzesz robjił na tim svjece? —
Njebo zaczęło pobjegac, a kjej jem vjachoł do lasa, trzęsk mje broł, jak v pękanim mrozu, choc to rovnak panovało cepłé lato. Jô patrzącë na drzevjęta dzevovoł sę, bo sę zmjenjiłë, jak v nen czas, kjej jem woddoł moji krolevjonce mój mjecz złoti. Ale dziso nje nosełë ruchen njedzelnich, alem vjidzoł jich korę popękaną i wodłomjoné vjetvje, jak skażoni członkji koscetrupóv. Mjijołjem jabłonkę, svjodka moji pobjitvë z Golijatem. Stojała cechô i zgurdżałô, jakbe mje wod staroscë ledvje poznała i chcała rzec:
— Vszetko to głupi vergle: i to tvoje dobëcé na Golijace i ta zaklętô krolevjonka! Jidz spac, Remusu, bo i tak wumrzec muszisz.
A tam dalij v lese, zdovało mje sę, że njico brzedkjigo zataconé sedzi. A jô njevjedzoł: Smjerc, cze wukozka, cze zvjerz njebivałi, co dovnji żeł v lese, a dziso le v bojce żije.
Przejachoł jem kole łav przez rzekę, Vnetk mjołjem na woczach naju pustkovjé: vesokji drzeva lipové przed woborą, stodołę, za nją koszkji pszczół, chlevë, chatë ludzkji. Kole studnji stojała Marcijanna. Mjichoł wuprovjoł cos przë vasążku a Morcin njosł pęk sana dlo konji. Mje tede ta całô ich procô vëdovała sę njidoczego i po głovje szło noremné pitanjé:
— Pocuż wonji tu jesz procują? Tec svjat tu nji mô żodni vortoscë!
Wod tego dnja jô vszetko robjił jak v spjiku. Jedzenjô jô sę żadzeł, alem jodł, bo mje kozelë. Marcijanna zajisceła sę wo mje i rzekła jednigo dnja do Mjichała, chturen znoł sę nolepji na vszelakjich choroscach dobetku:
— Mjichale, vezdrzële na Remusa. bo mje sę zdaje, że won żołti jak gromnjica.
—Jô to vjidzę ju całi szturk! — rzekł Mjichoł. —Jakuż może bëc jinaczi, kjej won njick nje jé? MocBoskôko mu namjenjoné, tego nje mjinje. Ale mje sę zdaje,że kjej to sę nje wodmjenji, to może bëc zle.
— A nji ma na to lekóv? — pitała sę Marcijanna.
— Jednę radę jô jesz vjem. Jak to nje pomoże, tej będze z njim trzeba do doktora, bo dejadej wumrzec muszi.
—V Jimję Wojca i Sena! — krziknęłaMarcijanna.— Takji zdrovi knop i żerni!
I zakreła fartuchem woczë i vëszła precz, boji potcevimu dzevczesku, żol beło.
Marta mje sę na woczë nje pokazivała.
 


 
XI
Jak Złé kuseło Remusa.
Njicht krom Martë nje vjedzoł, jakô chorosc mje żarła wod strzodka. Ale wona njikomu njic nje povjedzała.
A mje beło wode dnja do dnja mnji.
V svoji chałupje, chterna jak grzib stari ve vjisznjovim sadze przëczupnjętô sedzała, Mjichoł przëmeszlivoł wo lekach dlo mje. Ale dotechczos jesz sę nje dobroł.
Kjej jô legł na mojim łożku pod zelonim wokjenkjem, a na pustkovju vszetko pod wopjeką Boską zamkło woczë do spjiku, tej noc v noc njico wobłazeło vkoł mje. Nje vjedzoł jem, co to beło, alem czuł, jak pocornęło chdzeroz moje pjerzenë i strzęsło łożkjem, jaż wono letko skrzepjało. Tej znovu na chvjilkę sę statkovało tak, żem czuł le ceché glińgotanjé lińcuszkóv wod noszejnjikóv Gnjadigo i Lize. Na wotmjanë znovu zaczęło wobchodzëc i rękoma maklac po moji pjerzenje, jaż Gnjadi zaczął porczec — i znovu sę wudało i żdało. Tak jô so jedni nocë wuvożoł:
— Mora to nje je, bo nje przędze i nje morzi. Cużbe to mogło bëc? Choba przegrzecha jakô.
Przeżegnoł jem sę i rzekł:
— Kjej jes co dobrigo, to stój abo rzeczë, czegoc trzeba. A żeli jes co lechigo, tu wustąp v Jimję Boskji, bo dzeń je do robotë a noc do spanjô!
Tej to sę na chvjilkę wustatkovało. Ale jô jednak nji mogł wusnąc. Bo to beło noremné i za chvjilkę jęło znovu vërabjac svoje kuczkji. Tak jô povjedzoł:
— Kjej jes takji noparté, to robji, co cë sę vjidzi, ale boczë, żebes sę nje dostało v moje ręce!
Z tim jô sę na bok przevroceł, żebe spac. Ale tej to vlazło jak kot na moję pjerzenę i zaczęło mje do wucha gadac:
—Remus, czuł të! Jô cë żiczę dobrze. Słuchej coc rzekę: Nje będzesz ju mjoł wubetku na svjece, bo wona, ta tvoja krolevjonka, zadała cë woczoma. Duszę tvoję cë vzęła a dalac duszę psa, chturen za panem jisc muszi, chocbe go bjił i kopoł nogoma. Tero dusza tvoja za nją bez przestonku tęsknjic będze, a të ji nje dosz radë.
— Provdę movjisz! — pomesłoł jem sobje.
— A vjidzisz! Jô cë druchem i żicznim, a żeli mje słuchac będzesz, vëbavję cë z tego wutropjenjô.
—A chtuż të jes takji?
— Jô jem wodvroconą stroną ksężeca i vogą na zegarze svjata. Jô jezdem tamą przë vjelgjim vozu, co nocą vëchodzi na njebje. Jô jezdem vognjem żolącich gvjôzd. Jô jezdem "Ale" i "Nje". Jô sedzę na sprężenje porządku svjata i dbaję, żebe szłë na wotmjanë: dzeń i noc, żëcé i smjerc.
— Nje rozumjem cebje! — wodrzekł jem.
— To nje pitej i słuchej moji radë.
— A cuż të mje radzisz?
Tej to chvjilkę beło ceché, le szorovało sę po moji pjerzenje. Potim rzekło:
— Podnjesë tvoję rękę poveżij zelonigo wokjenka i pomaklej, co tam wuchvecisz.
Tak jô podnjosł rękę i wod razu jô trafjił na łobskji gozdz, co tam beł v balkę vbjiti. Barzo mje beło dzivno, żem tego gozdza dotąd njigde nje vjidzoł, ale to mje nje dało rozmiszlac, le dalij gadało:
— Puszczë gozdz a chvec ręką do nóg tvojigo łożka!
Podnjosł jem sę i chveceł. Tamleżałë moje ruchna roboci, a na vjechrzu leżoł mój rzemjanni pas. A jô wuchvacivszë, trzimoł go v gorscë.
Tej to znovu zaszemarzeło vkoł mje, choc jô v cem noscë njic vjidzec nji mogł, i zaczęło mje do wucha gadac:
— Vez ten pas i zrobji z njego sidło. Kuńcem wurzeszë go za nen gozdz, com cë go pokozoł. Założ sidło wo tvoję szeję i spuszczë sę na sedzączkę nad łożkjem tvojim. Wusnjesz i będze po vszetkjim wutropjenju. Bo i tak jezdes njidoczego i ju njigde njic z cebje nje będze!
Tero mje wod razu vjidno sę zrobjiło: — Tec to som szatan z pjekła mje kuseł!
Skrë gorącé mje przeszłë wod pjęt do głovë, jak jesz njigde v żëcu nje. Vłosë mje dębem stanęłë na głovje. Przeżegnoł jem sę chiże krziżem svjętim, vëskokł jem z łożka i krziknął:
— Karuj sę, duchu przeklęti, v Jimję Wojca i Sena i Ducha Svjętigo!
Tej vëszukoł jem so krzosedło i zapoleł latarnją. Przë vjidze v stanji le cenje sę vjelgji suvałë po scanach, a v nortach jak wubjitô stojała cemnosc. Konje przë kumach strzigłë wuszami, a kjej jô sę jim przëzdrzoł dobrze, mokleznę wuzdrzoł jem na njich. Pevnje i njemé bidlęta poczułë njeprzijocela i zmokłë wod wurzasu.
A jô tero sodł przeką łożka i zaczął jem spjevac cechim głosem:
— Chto sę v wopjekę podda panu svemu,
A wosobhvje szczerze wufa jemu,
Smjele rzec może:
Mam obrońcę Boga,
Nje przińdze na mje żadna straszna trvoga...
Jak jem tak kjile dalszich vjerszi wodspjevoł, dusza ve mje sę wuspokojiła i vzęła mje drzemjączka. Zgaseł jem tede latarnją i legł znovu. Ale spjik mje wodchodzeł, jak spłoszoni złodzej, bom vjedno muszoł meslec wo nim gozdzu nad zelonim wokjenkjem. Nje beło radë, le znovu vstac i zapalëc latarnją. Zasvjeceł jem tede do nigo gozdza a żodną mjarąm njimogł sobje vdarzëc, cze jem go tam pjervji kjede vjidzoł. Probovoł jem go ręką vëcignąc, ale sedzoł mocko. Tak jô so rzekł:
— Pożdejże, njeprzijocelu!
Vzął jem sę i szedł na woborę. Tam za płotami na vjerzesku leżała sekjera. Tę jô zabroł do chleva, zavjesoł latarnją na balce, żebe vjidzec, przeżegnoł sę, napluł v ręce, zamjerzeł sę i wobuchem zaczął jem valëc v nen gozdz z całi mocë.
Scanë bełë, jak vszeskji jinszi budinkji na pustkovju, v srąb wukłodané z dużich camróv drżenjovatich. A kjej jô zaczął bjic, tej robjił sę takji grzem, jakbe pjorunë trzaskałë. Zeloné wokjenko zaczęło jęczec, a psë jęłë wujadac, jaż jô mesloł, że sę naszi vszescë na pustkovju pobudzą. Alem so wuvożoł:
— Kjej jes zaczął, Remusu, tej dokonej robotë, chocbe Zlé trzoskovało jesz tile. Bo v tim gozdzu gvesno won sedzi, co cę kuseł. Njechże tej, v balce wugrądzoni, nje vëleze do kuńca svjata!
Takji mocné postanovjenjé dodało mje wochotë, żem procem trzosku valeł, jażemgo vbjił tak, że jego głova skreła sę v drżenjovatim drevnje.
Tej jô zanjosł sekjerę na vjerzesko, legł i wusnął wod razu.
Porene, kjej jem drevka rąbjił na vjerzesku, przëstąpjił Mjichoł, przëzeroł sę chvjilkę, kjivoł głovą i rzekł:
— Chvat të jesz mosz v gnotach, ale chto vje, jak długo cë go zbędze?
Tej vzął sę i sodł na przevroconim pługu, przemiszloł kąsk i rzekł:
— Bog z tobą, Remus! Psë dziso v nocë wujodałë i trzosk szedł wod chleva jak grzmot. Cuż to beło?
Na to jô woprzestoł rąbjenjô, sparł sę na toporzesku i vszetko mu dokładnje povjedzoł.
Won słuchoł i kjivoł głovą.
A kjejjem skuńczeł godkę, nje rzekł njic, le przemiszloł, Po długji chvjilë povjedzoł tak:
— Moc Boskô! Komu namjenjoné, tego nje mjinje. Të, Remusu bjedni, chorszi jes, njiże mje sę zdało.
— Pevno tak będze!
—Bovejle! — movjił Mjichoł dalij. — Są chorosce takji, co le z vjechrzu psują, jak njeprzimjerzając gapa psuje dach. Takjimi choroscami są parchë, ług, strzeleń, svjinjok, wobjeg, pjekjelni wogjiń, rożô. Jak je wod razu nje vënekosz, mogą do zemji dostac człovjeka smjertelnigo. Krom tich są chorosce wod strzodka. Te są ju gorszé. Bo kjej mester chałupë nje vërichtovoł za vogą abo vsadzeł zgnjitą balkę mjedze zdrové drzevo, chałupa zaczinô sę vąbjerzëc, a nje vjesz, chdze sedzi skaza. Njejeden człovjek przëchodzi na svjat njezrichtovani i sprochnjałigo gnota. — Tej jesz są chorosce, co z dopuszczenjô Bożigo vlezą v człovjeka. Pon Bog litoscevi na początku svjata zasoł procem njim rozmajité zela na pomoc i lekovanjé. A jô zebroł i doł posvjęcëc v Matkę Boską Zelną jich vjele. Mom jô tam v chałupje nokce, vjikę, makovjicę, belicę, rutę, pokrętnjik, żolti knopkjł, koscelnjicę, levędę, koper, kolander, zorna słonecznjika, wurazevé drzevo, spjikę, klosztorni kvjat, gozdzikji, bjołą konjeczenę, czervjoné barankji, sloz, gorczecę, wosmożé, szalviję, bożé drzevko, panjenkji, krziżové drzevo, gromové zelé. Ale żodno z tich zel nje je lekjem na tvoję cliorosc. Znaję cebje wod knopa.Tës jodoł jak sę noleżi, tës rosł,jakchojeczka v lese. Le v głovę cë vjerę chdzeroz nachodzeło, ale gnota beł jes mocnigo i zdrovi mjazdrë. Nje  będze jinaczi, le że cë je co zadané, a wod tego dusza tvoja je wurzasłô i mjozga rë sę wod strzodku psuje. — Rzeczë mje: Nje vdarzisz të so wosobë, chterna be cë mogła mjec to zrobjoné?
— Żeli to mje mô zadané wosoba, to njechji Pon Bog blogosłavji za żëcô a po smjercë dô njebo vjeczné.
Tak won znovu długo na mje zdrzoł, potim vstoł i rzekł:
— A vjesz të, że të vëzdrzisz żołti, jak gromnjica?
— Vjem!
Długowon znovu zdrzoł na mje, tej przëstąpjił krotko i povjedzoł cechim głosem:
— Remus! Złé mô przistęp do cebje, bodusza tvojajęczi  podgrzechem smjertelnim. Bjej do spovjedzë i vëlekuj duszę, tej wo lekovanju cała jesz będze czas pogadac.
Wodszedł Mjichoł, a ve mje sę sumjenjé wodezvało:
— Kjileż razi, të grzesznjiku, nje bluznjił jes v nen dzeń zdovanjô v przëbetku Pana Boga!
Na drugji dzeń mje gbur pusceł do Lipna, żebem sę z grzechóv woczeszczeł.
Reno beło, bom sę vëbroł v drogę jesz przed słuńcem, jak jô przëszedł do koscoła v Lipnje. Beło v njim jesz komudno. Vjecznô lampa sę żoleła i słabich promiszkóv, kulko mogła, rzucała na sreberné ruchna Nosvjętszi Panjenkji ve vołtorzu. Ji skarnji jô rozeznac nji mogł. Ale czim dzeń sę robjił vjidnjeszi, tim barżij jęłë vëchodzec na jav, jak lica dobri matkji. A jô, njimem sę namesleł, sedzoł ju pod chorem v tim samim norciku, co v nen czvortk. 1 znovu sę wodemkłë ranë v sercu i krev z njego wubjegała, żem sę poczuł słabim i chorim na smjerc.
Tej zaczęlë parminje słuńca nachodzec przezwokna, coroz vjęcij i vjęcij. Zazvonił zvonk i ksądz vëszedł ze Mszą Svjętą. Nobożnich, że to beł dzeń roboci, przëszło mało: sami starszi ludze. Kjej Wofjara sę skuńczela, tej jem kląkł przë spovjednjicë.
Moc Boskô! Dusza moja sę wuspokojiła, jak ptoch v klotce. Sedzała smutnô, ale cechô. A jô szedł do dom znaną Lipińską drogą, bom mocną volą zamknął dvjerze, za chternimi na złotich botach chodzeło moje szczescé. Vjedzoł jem tero: Droga człovjeka provadzi vedle vjele dvjerzi, jaż przińdze do takjich, chdze duch mu povje: Wuchvacë lecirz i veńdz! Ale njeszczescé jego, kjej nje svoję klamkę wuchvaci. Zazdrzi — ale dvjerze przed njim zatrzasną, a za tim, co vjidzoł, tesknjic będze do smjercë. Ale svojicli dvjerzi njigde nje naleze.




 
XII
Jakjimi dręgjimi lekoma
stari Mjichoł lekovoł Remusa.
Ziłi Duch mje wodstąpjił, ale długo vjedno patrzeł jem wodemkłimi woczoma leżącë v łożku, v cemną noc, njim woczë mje zamknął spjik. Coroz brała mje wogrożka takô, żem vstojoł z łożka i nocą vanożeł po woborze. Tej zavjitro mje wołov leżol v gnotach.
Marcijanna, kjej na mje vezdrzała, vjedno sę wobroceła plecoma. Tede jô vjedzoł, że ji sę czężko robjiło. Kozała mje wona vjedno po wobjedze wostac i mjała dlo mje rożni przismaczkji. Ale to sę na njic nje zdało, bom schnął, jaż ze mje le wostała cenjô. Vszelko wochota mje wodstąpjiła, a kjej jem wusodł v czeladni na zedlu, tom mogł godzenami przëzerac sę zegarovji, chturen tam połikoł czas, jak długom le so vdarzëc mogł. Tej jô so chdzeroz pomesloł:
— A kjede të mje, stari zegarze, vëbjijesz moję godzenę ?
Gbur mje robotë nje dovoł, le Morcin i Mjichoł za mje vstąpjilë, a jô le jim pomogoł,bo kosce moje vëzbełë vszetką sełę. Tej mje beło vstid, że bez robotë jém gburskji chleb.
Jednigo vjeczora — a beło to ve Vjiliją svjętigo Jana —poszedł jem sobje do chałupë Mjichałovi. Tam Marta scanë strojiła lestami klonovimi, tak że wobraze Svjętich vëzerałë, jak ze zelonigo lasu. Mjichała nje beło, bo z Morcenem seczkę rżnelë, a knop jim nakłodoł.
Pochvaleł jem Pana Boga a wona vjidzącë, że to jô, nje przervała sobje robotë, le rzekła :
— Sadnji Remus! Tatk vnet przińdze.
Tak jô sodł, bo nogji mje długo njesc nje chcałë i patrzełv wogjiń na kominku. Vjęcij ma do se nje movjiła. Njezadługo przëszedł Mjichoł, a jak mje wuzdrzoł, rzekł:
— Vjitom cę do naju, Remus! Mało kjede cę tero vjidzę v chace. Czeż të sę stoł takji buszni?
Ale smjoł sę przë tim Mjichoł i mje klepoł po reminju.
— Dziso nje będzema spjevała — movjił — le mądrą godkę korbała. A vjesz të też, że ta noc, co jidze, je nocą cudóv?
— Bodejże tak!
— Poprovdze! — rzekł Mjichoł. Dziso v nocë paproc mô żevi vęgjel przë korzenju a peszni kvjat na vjechrzu. Chto ten kvjat nalcze a vęgjel vëkopje, ten mô klucz do novjększigo szczescô na svjece. — A szedłbes të dzis szukac vęgla i kvjatu paprocenigo?
— Pocuż mje szczescé, kjej jô i tak wumrzec muszę!
— Tak të nje gadej! Vszetko v mocë Boskji. Komu namjenjoné, tego nje mjinje. Na moję wudbę, të jesz zaspjevosz na mojim pogrzebje.
— Bronji Boże! Żijce jak nodłużij!
— Nje będzema sę spjerac! Rzeczë mje jedno: Beł cë kjede chdze v żëcu strach?
A kjej jô szukoł v pamjęcë za strachem, won dopovjedzoł:
— Jô meszlę takji strach, że wurzasnjęcé jidze, jak zib, jaż do vnętrznosci.
Jô so tego tak nje wuvożoł, alem wodezvoł:
— Kąsk jô sę poprovdze wurzasł, kjej przed lati nen Straszk ze szczitovi jizbë vëburkł i jął gospodarzëc po woborze... (tu wonji z Martą na sę vezdrzelë, ale nje rzeklë njick). A tej jesz mje skrë szlë plecoma, kjej mje njeprzijocel pokozoł nen gozdz v scanje i kozoł sę povjesëc. Ale strach to vjerę nje beł.
—Jô vjem, żes të wodvożnigo ducha, Remus. Ale że të nji mosz strachu, to szkoda. Bo vejle, kjejbe cë tak provdzevigo strachu mogł nagnac, to bes të może i vëzdrovjoł.
— Na moję chorosc lekóv nji ma!
— Tak të meslisz v tvojim głupim rozumje! — wodrzekł Mjichoł. Tej pomedetovoł kąsk i tak povjodoł:
—Nje posłołbem cebje tam dziso, bo bem sę wo cę strachoł. Ale to cë rzekę, że tam na zomkovjisku dzis sę dzeją takji rzecze, żebes wod wurzasu mogł smjerc dostac.
Na to jô rzekł:
— Kjej chcece, to pudę!
— Nje pudzesz, chocbem cę mjoł wurzeszac postronkjem do płotu, bo nje chcę cebje mjec na sumjenju. Bëlë takji wodvożni, co szlë po vęgjel i kvjat, ale za moji pamjęcë ju njicht sę na to nje doł. Moja njeboszczeca matka wopovjadała, że jednimu tam skrąceło głovę v teł na plece, a drugji straceł rozum i vjedno le povjodoł wo vjelgjim dżenje z łiszczącimi kłami, chturen wod jezora rzeką podpłenął pod zomkovjisko. Jednimu bodej wudało sę wucec, ale to go gonjiło jaż na woborę. Tu won sę skreł chiże do stodolë i za sobą zatrzasł vjerzeje. To go ratovało, bo vjerzeje sę na krziż zamikałë i bjelełë sę na njich trzë krziże, posvjęconą kredą pjisani. Ale won njigde povjedzec nje chcoł, co won tam vjidzoł pod zomkovjiskjem v Svjętojańską Noc. Na mój głupi rozum, jô so tak meszlę: Żeli Pon Bog na strożë tego molu postavjił Strach, to pevnje nje chce, żebe tam czekavosc ludzkô zazerała. A kjej vëbjije godzena, tej won som nen Strach wodnekô. A jô bem cę tam żodną mjarą nje postoi, bo mom nodzeję v Bogu, że mje jinszą meslą natchnje.
Marta wob ten czas sedzała przë kominku i vjęzła. Jô zdrzącë, jak wogjiń z kominka czervjenjił ji lica i złoceł vłose, przëboczeł jem sobje, jak ma v gromadze czetivała Genovefę i jak jô ję wonge przenoszoł przez rzekę i czuł ji bjijącé serce przë moji skarnji. I przëszło mje tak do głovë:
— Kjejbes të beła moją krolevjonką, jedno vezdrzenjé woczu vrocełobe mje moc i zdrovjé. A tak jô wumrzec muszę.
Jesz rosa leżała na łąkach, a vëstudzoni kominë nje dichałë jesz dimem do njeba, kjej mje Mjichoł wobudzoł i movjił:
— Wobleczë sę, zmovji pocerz i poj ze mną! Mjoi na sobje dużi botë rebackji, tak że woblekającë sę jô beł wudbë, że won mje chce vząc na rebë.
Tak jô rzekł:
Njevjele będzece mjelë ze mje pocechë, bo njevjem, cze wucignę jadra.
— Nje mdzesz cignął jader, Remus, anji jinszi robjił robotë, le pudzesz ze mną!
—Njech tak będze! — rzekł jem.
Kjej jem sę woporządzeł, Mjichoł zabroł mje drogą ku łavom do Lipna. Jak ma przëszła do rzekji i veszła na łavë, tej won sę stanovjił i rzekł:
—Njim pudzema dalij, pochil sę na vodę, jaż wuzzdrzisz, jakji të jes żołti. To bodej mô pomagac.
Zrobjił jem mu dovoli, choc vjarë ve mje njebeło. Voda bjeżała czestô jak szkło, a na ji dnje bjeleł sę pjosk. Vëdovało sę snodko, a jednak jô vjedzoł, że v tim molu stojącimu voda sigô do pasa. A jô patrzeł, żebe rozeznac żołtą krosę mojich lic, ale jô vjidzoł le svoję cenją na vodze.
Nje vdarzącë so njick vjęcij, wuczuł jem wod razu klasnjęcé v plece, żem nje strzimoł i jak kam vjachoł v vodę. Srodzem sę wurzasł, bom przez całą chvjilę njick nje vjidzoł, le voda mje v wuszach grała, a zib przeszivoł jak szpilkami. Jak jem sę dostoł na nogji, vszetko ve mje dreżało wod zibu i wurzasu. Kjej jem vodę vëcarł z woczu, vjidzoł jem dva krokji wod sebje v vodze Mjichała, żebe mje ratovac. Podoł won mje rękę i rzekł:
—Tero poj!
Mocko mje beło dzivno, bo njicht jinszi, jak won, mje nje strąceł v rzekę.
Ale tak mje zębë wo zębë zvonjilë, żem nji mogł słova vëpovjedzec.
Won njick vjęcij nje rzekł, le cignął mje do dom. Wob drogę pitoł:
— A zląkł të sę?
— Jakuż jô sę nji mjoł zlęknąc, kjej żesce mje, Mjichale, strącilë z łav jak psa.
— Kjejles sę wurzasł, to i dobrze! —wodrzekł Mjichał— i długjimi krokoma cignął v stronę pustkovju, jakbe beł kuńtańt ze svoji psotë.
Ale jak ma zaszła na pustkovjé, tej jô ju vszetko vjidzoł jak przez dokę. Mjichoł mje vjodł nje do stanji le do dvoru, a tam ju Marcijanna przede dvjerzi żdała. Pevnje wonji bëlë na mje wumovjoni.
Jizdebka bjolô tam bela bokjem czeladni. Żdało na mje łożko, vesoko vësceloné. Mjichoł mje pomogł mokré ruchna zeblekac i kozelë mje legnąc. V łożku delë mje sę czegos gorącigo napjic i nakozelë, bem społ.
Nje vdarzę sobje, czem beł ve spjiku, czem też to vjidzoł na javje:
Ale vkoł mje jęłë gospodarzëc norozmajitszé wukozkji. Vëszłë vrota ze stodołë i maszerovałë ku mje. Dużô kopjica sana jęła sę kulac przez woborę prosto na mje, jakbe mje chcała wudusëc. Tej znovum beł v koscele, jak moja krolevjonka beła zdovanô. Sedzoł jem v mojim cemnim norciku i zdrzoł, jak wona bjołô, naksztołt gołąbuszka, a pańskô, jakbe mjała korunę na głovje, szła do vołtorza. A kjej sę ju vracała, tej jem chcoł vëskoczec jak wonge, ale porę rąk mje strzimało i zavołało moje mjono.
Tej jô przëszedł do sebje i vezdrzoł: A to beła Marta, chterna mje strzimała i patrzeła na mje woczoma modrimi jak kąkole. A jô sę czuł tak słabi, żem legł na vznak jak njeżevi.
Jinszą razą jô vjidzoł bjołi zomk, ten som, com go jesz za knopa wuzdrzoł pod korunovaną jarzębjiną. Przede mną bjeżała rzeka, a po rzece v czołnje, zaprzęgnjętim ve dva kołpje płinęła krolevjonka. Wone trzë wukozkji, chternim mjona: Trud i Strach i Njevorto, rozstąpjiłë sę, be dac ji svobodną drogę. A jô stojoł na kraju, jak bosi Remus i żdoł, be mje poznała i co rzekła. Ale wona plinęła, jakbe mje nje beło, postavnô, pjęknô jak cud i vjelgô. Tak jô zavołoł:
— Krolevjonko zomku! Nje poznajesz lë svojigo służkę?
A wona vezdrzała na mje svojimi krolevskjimi woczoma i rzekła:
—A chdze të podzoł mój złoti mjecz?
Tak jô krziknął z vjelgjigo wurzasu i podł na zemję, bom vjedzoł: Nji ma ju złotigo mjecza pod jarzębjiną!
Tej jô znovu bjił sę z nimi trzema wukozkami i dobivoł jem na njich, a wone priskalë precz na vszetkji stronë. Kjej jem tej vëszedł na kraj, sedzało tam straszedło Njevorto. V bestrich ruchnach sedzało, nogji pod sebje jak krovc. Na głovje mjało muckę ze sto zvoneczkami. Smjałë sę jego woczë i gęba. Zatrzęsło głovą a sto zvoneczkóv zabrzęczało. Machivało pravą ręką, ceskającë skarupë na vodę. A kożdi roz jak skarupę cesnęło, zatrzęsło głovą, zazvonjiło zvoneczkami, zasmjało sę i zavołało: Njevorto! A jak jô przed tim straszedłem stanął, nje vjedzącë co robjic, rozesmjało sę wono do mje na vszetkji zębë i vrzeszczało:
— Cuż të chcoł? Tec jô tvoja bjałka! — Na tom sę tak wurzasł, żem przëszedł do sebje i czuł, że mjętkô ręka jak puch ptoszi leżi na moji głovje. Wotvorzeł jem woczë i poznoł Martę. Kjilenosce razi mje kanęłë modré jak kąkole woczë i znané jak dzenné słonuszko lica Martë poprzez womonë i wukozkji. Jażem jednigo dnja wodemknął woczë i wuzdrzoł nad sobą potcevé lica Marcijannë. Tej jem poczuł, że mje sę jesc chcało. Wona jakbe rozumjała, co mom na mesłë, pitała sę:
— A chcołbe të co zjesc?
A jô mrugnął woczoma, bom beł za słabi, żebe co rzec.
Na to wona sę wobroceła, podnjesła zotk do woczu i płakała.
— Bogu chvała!
Na svjętą Annę pozvolilë mje vstac, zaprovadzilë przede dvjerze na sluńce, chdze dva drzevka besu stojałë, cobe mje vjater wovjoł i słuńce wogrzało. A jô poznoł, że vszetko beło, jak dovnji. Przëszedł pon i panji z dobrimi woczoma do mje, jak wojc i matka. Pon mje pogłoskoł po czuprinje i rzekł:
— Długo tës sę bjił z mocnjeszim Golijatem, njiż za knopjęcich lôt. Ale przë pomocë Boskji jes dobeł.
Przëszedł Morcin i knop do bedła i ze mną sę przëvjitelë, jakbem vroceł do dom z dalekjigo kraju. Ku reszce przëszedł i Mjichoł, Stanovjił sę przede mną i povjedzoł:
— Moc Boskô! Komu namjenjoné, tego nje minje. Szczescé wod Boga, żes vëbłądzeł z kraju womon i smjercë do naju, bo bem nje beł mjoł wubetku do godzenë moji smjercë.
Tak won to movjił, bom sę pozdnji dovjedzoł, że won mje chcącem strąceł v vodę, be wurzasem moję chorosc vëlekovac. Dręgji to bełë lekji, ledvjem je strzimoł, AIe jak jem roz strzimoł, tej chorosc vëszła ze mje do negji, a pomaluszku przëbivało mje mocë v gnotach. Potim słuńce vëgrzało, vjate vëvjoł,deszcz wopadoł, a na Matkę Boską Sevną jô znovu chodzeł za pługjem. Le beło mje tak, jakbe ta chorosc vëpoleła ve mje voltorz z pesznim wobrazem, pełen vjidu i svjec,—! szari popjoł leżoł na dnje duszë.
 


 
XIII
Mjichoł wopovjodô wo dovnich dzejach
a Straszk neko z pustkovjô precz.
V Svjęti Morcin zema naszła i znekała ludzi i dobetk do checzi i do woborë. Tej vzęła i zasepała smjegjem pola i lase, scęła lodem jezoro i posepała dachë grebim kożuchem, żebe ceplij beło. Kanął Advańt a Mjichoł vjeczorami jął spjevac:
— Po wupadku człovjeka grzesznego,
wużalił sę Pan stvorzenja svego,
Zesłał na svjat Archanjoła cnego...
Jego chata, jak grzib stari, vëzerała ze sadu zgurdżałich vjiszon małim woknem. Vjid z wokna svjecei, a przë vjidze spjevoł Mjichoł. Wob dzeń stękało klepjisko, bosma draszovała. Ale wob vjeczorë, kjej dobetk dzegvjił svój wobrok v stanji, tej ludze wodpoczivelë przë pjeckach, a zdrzącë v wogjiń na kominku, pravjilë wo dovnich dzejach. Mjichoł, kjej dobjegł do negji ze spjevanjim, rod godoł wo vojnje. Tej Marta zatchnęła svjeżą drzozgę v kominku i sadła na zedlu, strefle vjezącô. A vjid czervjoni z kominka jakbe złotem ji woblevoł vłos na głovje i długji varkocze. Ze mną wona jak njic nje gadała, ale nje z jakji złoscë.
Kjej jem sę wo co pitoł, to wodpovjodała i dobrim na mje vzerała wokjem. Dobrzem so vdarzeł, jak ji modré woczë v ni moji choroscë mje svjecełë przez gorączkę i womonë, jak kąkole ve vjidnim polu. Ale kjej jem ji dzękovac chcoł, tej wodgornjała ręką i movjiła:
— Nje rzeczë njick, Remus, bo mje be sę czężko zrobjiło.
Jak wona tam przë kominku sedzała nad svojimi spjicami, chterne jak sreberni parminje mjenjiłë sę v ji palcach, przëszło mje do głovë, jak wona mje vëszukała na zomkovjisku v nę njedzelę, pełną vjichru i żałoscë. Tej jednak spomnjenjé z popjołóv na chvjileczkę vëbuchło gorącim płominjem. Kąsk zabolało i płomiń zgasł. A krolevjonka moja chdzes daleko slode mje wostała, wutopjonô ve mgle modri tam, chdze zemja szarô podchodzi pod jasné njebo.
A Mjichoł zażeł z rożka i rzekł:
— Stari rok jidze do kuńca a novi nadchodzi. Wuvożała va, dzecë, jak latosigo roku v Svjętigo Mjichała, mojigo patrona, słuńce vschodzeło?
Jô so to dobrze przëboczoł, bom v nen dzeń z woborë vjidzoł, jak za stodoła całé njebo stojało v płominjach. A kjej jem vëszedł za woborę woboczëc, co to znaczi, tej i jezoro szkleło krevavo, a mjedze njim a njebem czorni pas boru dzeleł wogjiń njeba wod krevavi vodë. Naszi na pustkovju pozerelë cecho na tę zjavę, przeżegnelë sę i szlë do svoji robotë.
A Mjichoł jął povjadac:
— Stari ludze movjilë vjedno, że takji wogjiń na njebje v Svjętigo Mjichała Pon Bog zesełô ludzom na wostrzegę, że będze vojna i njewubetk v kraju. Chto vje, co nom Pon Bog zesle v Novim Roku?
— Do naszich lasóv vojna nje duńdze! — rzekła Marta.
— Żebe tvoje słovo, Marto, beło złotim mostem! — wodrzekł Mjichoł.—Ale co będze, tego nji ma vjedzec. Komu namjenjoné, tego nje minje. Naszi starszi vjele vjedzelë povjadac wo Szvedach, wo Ruskach i Francuzach, chterni z Bog vje jakjich nortóv dalekjigo svjata v nasze naszlë vse i pustkovjô. Małoże wonji naszim krzivdë nje vërządzilë? A i z tego pustkovjô ludze sę tacilë po lasach, dobetk na łaskę Boską wostavjivszë.
— Njech Bog nas bronji! — vestchnęła Marta. Ale jô beł srodze czekavi nich dovnich dzejóv, tedem sę pitoł:
—A vdarzice vë sobje co z wonich czasóv, Mjichale?
— Jakże jô so mom co vdarzëc, kjej jem tej beł jesz dzeckjem przë pjersë moji njeboszczicë matkji? Wona mje zabrała do lasa — tak mje pozdnji povjodała — v chustkę dębovą wovinjętigo, a krovę z celęcem v chrostë zaprovadzeł mój njeboszczik wojc, przeżegnoł i vroceł sę na pustkovjé, bo chłopë wostelë, żebe bronjic.
Chtobe szedł pod wustrzechę woboczëc v chace gburskji, nalozłbe tam rożnigo żelastva: szable czężkji, rącznjice, co krzeminjem wognja dovają. Dzis naszi ludze wod tego wodviklë. Ale mój njeboszczik tatk mje povjodoł, że te żelastva i strzelbë daleko v svjat njeslë naszi, kjej vojovelë z poganami, co chcelë naju svjętą vjarę vëtępjic. Timi strzelbami gbur, wojc naszigo pana, wuzbrojił chłopóv svojich, żebe bronjilë pustkovjô. Ale naszła jich takô hurma, że volelë pochovac bronją i jich przëjąc dobrą miną. Bëlë to Szvedzë cze też Francuze. Delë wonji naszim poku, ale ze stanji vzęlë konje, a navetk klacz wod zgrzebjęca i wuszlë v svjat.
Ale gburovji beło markotno wo zgrzebję, chterno zdechnąc muszało bez matkji. Zaszedł won tede krijamko nocą do jich wobozu, wobsodłoł klacz i przejachoł przez vartë. Całé żëcé won potim chodzeł kulavi, bo jeden z vartarzóv pchnął go bagnetą v stopę. Ale jednak wucekł szczestlevje, nakrivszë płoszczem głovę szkapje, żebe ti, co go gonjilë, nje czulë rżenjô klacze, chterna sę tesknjiła za svojim zgrzebjęcem.
Wod tego czasu bronjô redzevjeje pod wustrzechą. Dożełasma ju kjile vojen, ale żodna do naju nje doszła. Jô so vjedno meszlę, że dovnji naszi ludze bëlë vjększi i mocnjejszi naprocem naju. Bo ta bronjô pod wustrzechą beła mje za czężkô i njeręcznô.
Na to jô rzekł:
— A może naszi le wodveklë wod bronji. — Bo i sekjera i kosa przode zdovają sę czężkji, a kjej człovjek przëveknje, to robji njimi, jakbe belë kavałkjem jego reminja. Tak muszi bëc i z bronją.
— Mosz pevnje i provdę, Remus. Ale rzeczë som: Nacuż nom dziso bronjô? Rządzą nami pruskji szandarzë, a chtuż z naszich wodvożi sę, be jim wodebrac vłodzą? Jô vjedno movję, że z kożdim pokolenjim naszi ludze są mjejszi i lechszi. Ja, naszi przodkovje, to jesz bëlë ludze wodvożnigo ducha i mocni pjęscë! Kjileż to vojen nje bivało v kaszubskjim kraju, jak to stari ludze vjedzelë wopovjadac! Vojovelë naszi z Krziżokami i Szvedami, a godka spjevô, jak v Gduńsku na renku tak sę rąbjilë toporami żelaznimi, że Rediinjô całô pobjegła krevją. Ale dziseszi ludze zaboczilë wo nich vjelgjich czenach. Stari Klinkosz, co dżadem sedzi na wodpustach pod koscołem, wumje spjevac wo nich dzejach, jaż krev sę burzi. Ale chtuż sę jimu tam przësłuchô? Bo dziseszi, pokąd młodi, to z dzevczętami szprechë, a kiej sę zestarzeją, to v karczmje sedzec. Le do robotë, to jich jesz z bjedą przënekosz, a i przë tim są coroz zgnjilszi. Jô vjedno meszlę, że kuńc svjata sę zbliżô, jak go Sibela przepovjedzała.
— Czimuż vë meslice, że jidze kuńc svjata? — pitom sę.
—To jô cë zaru vëłożę: Sibela napjisała, że kjej dzirżkosc i cnota mjedze ludzami nje będze vjęcij popłocała, kjej chłopë zrobją sę słabi a bjałkji vezną gorę, kjej gburka całé żnivo przedô za jeden peszni czepc na głovje, a sin rzeknje do wojca: tatku, jô mom bąble na ręku wod woranjô — tej kuńc svjata będze blizko. Tu na naszim pustkovju jesz vszetko jidze po starimu, ale za naju lasami i vodą ju bjałkji noszą żnjiva na głovach a senovje gburskji przedovają wojczeznę, be szukac po mjastach letkjigo chleba. To jidze ztąd, że chłopë są coroz słabszi i legavszi. Chdzeż sę podzelë naju przodkovje-stolimë, wo chternich povjodełë starszi? Vdarzisz so pevno nen wostrov na najim jezerze, chturen zvjemë stolimką: Przervoł sę fartuch stolimovi corce, kjej so chcała wusepac stegnę przeką jezora, a z tego pjosku dzis takô vispa, żebes ji tesącem fór v porę mocnich konji nje zvjozł. Cuż to muszała bëc za wopoka z bjałkji! Tec vzęłabe jednigo z naju, jak kota, pod pochę i cużbes zrobjił? — Ale jô jem ti wudbë, że va młodi może jesz kuńca svjata nje dożijeta, bo noprzod muszi jesz Jańcekrest z rozpolonim pjecem po svjece jezdzëc, v chturen będze pakovał tich, co svoji svjęti vjarë nje popuszczą. Podług stari pjesnji będze won panem tego svjata połczvarta lata. Lepji dlo vaju, kjej tego wutropjenjô nje doczekota, ale długo żdac na to svjat nje będze. Bo kjej Pon Bog stvorzeł ludzi na wobroz i podobnosc svoją, to gvesno nje mdze żdoł, jaż z dovnich stolimóv będą chłopë jak truse, bo z taką małoscą be jednak vłodze nad njemim stvorzenjim nje wutrzimelë.—
Takji mądré godkji Mjichoł provadzeł ve vjeczorë Advańtovi, a Godë nadchodzełë co dzeń bleżij. Beło tam cepło v jego chace i wubetno i jô rod tam zachodzeł. Bo z jego spjevu ceszilë sę Svjęti na scanach, a jego godka beła cnotlivô i krotofilnô. Nje vjedzołbem povjedzec, cze nen cepłi vjid v jego chace bjił z kominka, cze ze spjevë i povjôstk Mjichała, cze też wod skarnji Martë, vjęząci przë kominku cecho jak kotka.
Minęłë Godë i na cudovnô noc, v chterni voda sę przemjenjô ve vjino. A kjej nadszedł dzeń Navrocenjô Svjętigo Pjotra i Pavła, tej panji wobzerała svoją spiżarnją, a gbur z Mjichałem vanożilë po spikrzu i po stodole, be sę doznac, cze dosigną do zimku i cze jochem nje navjedzi pustkovjô. Ale nalezlë vszetkjigo daru Bożigo dosc tile, bo roku moji choroscë Pon Bog doł żnjivo valné.
Bëlë tede vszescë spokojni, le knop nasz bojoł sę jesz vjedno Gvjiżdżóv i kozłóv, choc ju minęłë Trzë Krole. Ale latos belë przëszłi Gvjozdkji ze vsë, co sę chcelë Marce spsocëc, a jemu sę przë tim na skorę dostało, bo ze strachu zaboczeł pocerza. Morcin też mjoł strach, ale nje gvjiżdżóv żodnich, le prorokovanjô Mjichala wo vojnje. Bo go ju dva raze napjisełë v minjonich latach a tero beł vjarë, że z njim pojadą. Mje z przëczinë moji skażoni godkji be nje vzęlë, rzekł Mjichoł  — choba, żebe ju vszetkjich potracilë i zeszlë do kalekóv.
V Gromnjiczną komudni vëszedł z njeba dzeń. Czeszilë sę z tego, bo wod wojcóv vjedzelë, że kjej v to svjęto słuńce svjeci, to zaraza na dobetk spadnje. Nje zabędę tego dnja, bo v njim mojigo vanożenjô po svjece leżi początk i zdrzodło. Morcin z knopem sę vëbjerelë do lasa, żebe zabjic żmiję i ji żągło dostac. Knop chcoł je vkrącëc v bat, a Morcin vbjic v kum, żebe bedło dobrze żarło.
Ale mje, kjej przëszłasma z koscoła, vzęła chęc vanożenjô po polu. Tak jô szedł przez woborę i dzivno mje beło, żem nje vjidzol vasązka, na chternim pon i panji jezdzilë do koscoła.
Znadz sę dziso zabavjilë dłużij! — pomeslołjem sobie.
Tej szedł jem prosto ku nim trzem chojnom, molovji, chturen jô za knopjęcich lôt przezvoł studnją Jozvovą. Beł to noveższi plac na całim naszim pustkovju. Kjej jem zaszedł, skovronkji ju spałë na mjedzach, a słuńce legło, czervjoni wostavjivszë woblok na njebje. Jezoro svjeceło modro od njeba, po chternim vjeczor szarą rozposceroł cenją. Le v brozdach i rovach bjeleł sę smjeg strzod czorni roli. Cecho beło, le daleko v lese wodecknął i zacząl szemarzëc vjater, be nańsc na pustkovjé nocą i vëtrząsc zemę z drzevjąt zgurdżałich. Sucho tam beło pod trzema chojnami, bo tu nopjervji smjeg zbjegoł i zemja wobsichała. Tak jô sodł i zdrzoł na ten naju svjat pustkovjovi. A przed mojimi woczoma ręka njevjidzalnô jęła szukac, jak z kłąbka, wobrozkji mojigo żëcô z timi lasami, a vkoł tich wobrozkóv woblotivałë pitanjô, istamantnje jak rój pszczół, kjej jim matka vëspjevala godzenę:
—Nacuż cę Pon Bog stvorzeł na tim svjece, Remusu? Cuż będzesz robjił do smjercë? Cze wostanjesz tu, służącë vjernje panu, jaż cę vëvjezą na smętorz v Lipnje ? Cze pudzesz v svjat, tam za jezorami i lasami, mjedze cuzich ludzi?
Przëboczeł jem sobje, jakżem za knopa so wobjecivoł vińsc na svjat, jak wurosnę. I tą drogą szłë moje mesle, jak vëpuszczoni z klotkji ptochë i lecałë gorą jezora i lasa v szerokji svjat.
Długo jô tam sedzoł, cecho jak kam wusadłi na mjedzë, a koło mje szłë v tuńc nodzeja ze sełą, chternąm czuł v młodich członkach. Jaż sę ju mocko zcemjało, żem ledvje ze za gorë vëzerająci mogł poznac komin pustkovjô.
Tej jem sę vzął i vstoł.
—Gvesno ju naszi są po vjeczerzi! — rzekł jem do sebje. — Ale może Marcijanna cë co wostavjiła. A żeli nje, to pudę bez vjeczerzi spac! — Bo i tak jedzenjé mje nje szło v mjęso, lem wostoł takji woschłi vjedno, jak przed moją choroscą, tak i po nji.
Nazod vzął jem drogę jinszą, tak żem wobszedł przë wonim sklepje, chdze mje no skrelë po dobëcu na Golijace. Tam jô veszedł na spich gorkji, za chterną sę przëtaceło pustkovjé. A chdze gorka zchodzela, tam sę zaczął sod vjiszon i slivk.
Drzevjęta stojałë cecho, vëcigającé vjetvje czorné, jakbe wusmoloné. Ale v njich ju sę varzeła mjozga, be je przëwoblec wob lato lestem, kvjatem i brzadem. Muszoł jem davac boczenjé, żebe wochronjic woczë wod gałązk, jidącë przez sod, bo vesoko vëcignęła mje chorosc, tak żem głovą przerosł vszetkjich chłopóv na pustkovju. Zaszedł jem ku reszce jaż do scanë chatë gburskji. Tam stojała na gromada kaminji, na chterni jô sę przed lati tak mocko stłukł, a nad nją na slivka, z chterni jô beł spodł. Wurosła wona wob tile lôt, a skaze wod złomani vjetvji nji mogłjem poznac, zdrzącë v gorę.
— Tam naprocem vgorze je wokno! — pomeslołjem sobje — a za njim sedzi v cemnoscë domoci Straszk.
Vdarzeł jô sobje, żem za knopa ze za płotu chodzel zazerac, cze won so czasem v nocë vjidu nje zrobji. Ale vjedno wokno wostało cemné, jak woko wumarłigo człovjeka.
Tak jô wodstąpjił porę krokóv i podezdrzoł v gorę, jak wonge. Ale jażem so zdzevjił:
— Tec tam v woknje svjeceł vjid!
— Moc Boskô! — pomesloł jem sobje. Cze jô może jem v spjiku, cze mje sę snjije? Jak długo jô na tim pustkovju pamjęcą signąc mogę, nje beło vjidu v tim woknje. A vjedno, kjej jem przechodząci vezdrzoł v to slepé woko chatë pod vjetrznjokami, przëboczivoł mje sę zamknjęti Straszk, chternigom vjidzoł v złi dzeń, vanożącigo po pustkovju.
Tak jô stojoł i patrzeł całi szturk, ale vjid jak svjeceł, tak svjeceł, Pjerszô dzevota mje ju wominęła i rod bem beł sę doznoł, co sę tam dzeje za woknem. Vezdrzoł jem na slivkę, cze bem po nji, jak wonge, nji mogł vlezc v gorę. Ale muszołjem so povjedzec, żebe mje dziso ju żodna vjetva nje strzimała. V takjich meslach szedł jem na woborę.
Ale tu na mje żdało jesz vjększé zdzevjenjé: stojoł vasążk cuzi kole vrot. Na njim ze szklącą mucą na głovje wuzdrzoł jem Golijata. V komudnim vjidze njico ze szarimi skrzidłami, dzekji vedavającë govor i nje rozumjałi, chvjądało sę kole voza. Cuzi parobk trzimoł bat i latarnją. A kjej vjid wobloł nę szarą wukozkę, poznoł jem.
— Tec to beł domoci Straszk, zamkłi dotechczos na gorze! Vszescë stojelë na woborze, ale z daleka wod ni wukozkji i Golijata. Le pon beł bleżij przëstąpjoni i godoł z Golijatem.
Nji mjoł jem czasu, żebe mesle v gromadę zebrac, bo to sę tam szątoleło kole vasążka, krzikało, szkalovało. Tej vjid latarnji zniknął mje z woczu, zaturkotałë koła, trzasło z bata i wujachało, jak złô jakô womona.
Tak jô sę vzął i szedł do czeladni. Tam sedzała Marcijanna na łavje przë pjecku, a przë nji Mjichoł, Woprzestelë gadac, kjej jem veszedł. A jô z njich pozdrzoł na naju stari zegar, chturen połikoł godzenë zaredzevjałą gordzelą. Kożdô leczba na jego skarnji stojała jak dzivné zapitanjé. Ale co sę stało, tego stari zegar povjedzec nji mogł.
Marcijanna, njic nje rzekłszë, podała mje kavałk chleba i talerz zocerkji, a jô zaczął jesc. Njick wonji woboje nje movjilë, jażem do njich sę wodezvoł:
—V gorzejevjid! A Straszk wujachoł z pustkovjô!— Mjichoł na to sztot przemiszlivoł, tej vezdrzoł na mje i rzekł:
— Moc Boskô! Chdze vjid zapolą, wucekô Straszk! Marcijanna zakreła woczë szertuchem i rozpłakała sę głosno.




 
XIV
Jak Smjerc klepała kosę za stodołą
i jak Remus sę dovjedzoł wo robotach Ormuzda
i Smętka v dzejach kaszubskjich.
Wod ti njedzeli nje tile vjid svjeceł z wokna pod vjetrznjokami, ale i wokno wotmikało sę wob dzeń. Naszi zaczinęlë chodzec do Straszkovi jizbë stopjenjami v gorę i v doł. Ale ze Straszkjem vszelako vjesołosc i wochota wüszłë z pustkovjô, bo ludze chodzilë, jakbe jim chtos kozoł deptac po cechu a gadac na poł głosu. Ale jô tede jesz nje vjedzoł, że to Smjerc taceła sę po pustkovju. Czuj jem ję porę razi nje vjedzącë, że to wona. V nocë pękło straszlivje v scanje kol mojigo łożka, v ti sami scanje, v chternąm vbjił kusecela v gromadze z gozdzem. Vstoł jem i zrobił vjid, ale njick vjidzec nje beło, a gozdz sedzoł głębok v drevnje, le głova wob ten czas beła mu zaredzevjalô.
— Sedzë, pokuso, kjej cë sę chcało! — rzekł jem. — I na vjększé jego wutropjenjć przeżegnoł jem go krziżem svjętim. Potim jô legł do spjiku i mjoł bezpjek przez noc całą.
Porene, kjej jem sę woblekoł, czuł jô, że za stodołą chtos kosę klepje.
— Cuż na svjece?—wuvożoł jem v sobje. — Choba porządk svjata na wopak sę vëvroceł! Chtuż v gromnjiczniku mô co do seczenjô?
Z czekavoscą jem vstoł i sę woblekł. Na dvorze letkji vjater parzeł smjegjem. Jak jem zaszedł za stodołę, zkąd to klepanjé szło, tej bem beł malovjele wupodł na zemję. Tec tam sedzała Smjerc na łavje i klepała njebivałi długoscë kosę. Vezdrzała na mje głębokjimi, czornimi durami v gnocannich licach. Tej kręck gvołtovni porvoł ję v chmurze smjegu i ju ji nje beło. Ale jô sę ju dobroł, chto to kosę klepje za stodołą.
Vjeczorem po roboce rzekł do mje Mjichoł:
— Na naszim puslkovju Smjerc kosę klepje!
— Jô vjem! — rzekę.
— Moc Boskô! — vestchnął Mjichoł. — Komu namjenjoné, tego nje minje. Ta kosa nje tnje dlo naszi zopolë, ale dlo smętorza v Lipnje.
V njedzelę, kjej naszi szekovelë se do koscola, przëszła Marcijanna i do mje rzekła:
— Wostanji, Remus, przë mje, bo mje straszno!
Tak jô wostoł, a wona, kjej jem przëszedł do czeladni, dała mje gleń chleba z masłem, jak za nich lôt, kjej jem beł jesz knopem a wona kjidała na mje trampkji i varząchevkji. Tej wostavjiła mje samigo, a jô czuł, że wona jidze stopjenjami v gorę, chdze no Straszk dovnji mjeszkivoł.
To mje beło vszetko tak dzivno, że jô zaczął vzerac na nasz stari zegar, jakbe won mje mogł co povjedzec. Dzeń beł komudni i njewubetni vjatrem. Las groł a jezoro mu vtorzeło, że szor dochodzeł do jizbë, jak vjelgô pjesnjô żałobnô smutnigo svjata.
Za kjile pocerzi Marcijanna zeszła i do mje tak povjedzała:
— Jidzë do gorë, Remus, bo won be rod chcoł z tobą pogodac.
Dzivno mje sę stało na takji słova, alem se vzął i szedł. Kjej jem skrzepjącë veszedł na stopjenje v gorę, tej jem wuzdrzoł pod wustrzechą, na kozle zatchłą, bronją rozmajitigo sztołtu, jak mje no Mjichoł spominął. Ale moja wuvoga beła vjęcij zajętô pitanjim:
— Cuż të za timi dvjerzami umzdrzisz, za chternimi tile lôt zamkłi sedzoł Straszk? — Chtużje ten "won", wo chternim Marcijanna rzekła, że chce ze mną gadac?
Z takjimi meslami v głovje veszedł jem i pochvoleł Pana Boga. Wodezvoł człovjek, leżąci na bjołi posceli. Bladi vëzdrzoł jak scana a vëschłi jak drzozga. Ale na skarnjach kvjitłë mu czervjoné roże. Woczë svoje dużé won ve mje vlepjił, jakbe mje z njich spolëc chcoł i długo nje rzekł słova. Ku reszce zaczął movjic głosem cechim i głębokjim, chturen jak ze za scanë na mje szedł:
— Të jezdes ten, co na Golijace dobeł?
— To beło za knopjęcich lôt! — wodrzekł jem. Tak mon pokozoł na scanę ręką, a jô wuzdrzoł tam povjeszoną moję puszczovkę, za chternąm so beł nimi czasi woczë vëpatrzeł. Po chvjilë won znovu sę pitoł:
— Të żes vjidzoł krolevjonkę pod korunovaną jarzębjiną?
— Jô ję vjidzoł!
— Të żes vjidzoł trzë wukozkji, chterne bronją zaklętigo zomku?
— Vjidzoł jem Trud i Strach i Njevorto — wodrzekł jem, a dzivno mje beło, zkąd won to vszetko mogł vjedzec.
— Sadnji! — rzekł won do mje — i gadej ze mną, bos mje brat z ducha i mój czężor v spodku veznjesz! Ale jô wodrzekł:
— Jakuż jô mom z vami gadac, panje, kjej jô wod kolebkji mom jęzek skażoni i njicht mje nje rozumje, le naszi ludze na pustkovju?
A won sę przësłuchoł moji godce i rzekł:
— Daleko jem po svjece vanożeł i nadstovjoł wucho rozmajiti ludzkji godce. Movji pomału, a jô cę rozumjec będę. Tec movjisz naszą wojcovestą godką kaszubską a nje cuzą.
Tej nje żdającë, jaż co rzekę, jął movjic:
— A vjesz të, chto jô takji? — Nje vjesz, chłopku, i prożno pitom.
I vëcignął do mje ręce, jak papjor bjołé, modrimi żełami przetchané i rzekł:
— Zdrzë na te ręce i boczë, że wone vjele krevji ludzkji przelevalë.
Vdrig mje strząsł, a won to vjidzącë wuspokojił mje.
— Nje bój sę! Krom tego nje są te ręce mordarza. Bo kjej jem przelevoł krev, to za svobodę i szczescé braci v spravjedlevich vojnach. Ko vjem, że i të, małim jesz knapskjem bivszë, doł jes sę na Golijata i na njim dobeł. Boczë, i jô sę bjił z takjim Golijatem, le ten tvój wożel, a mój wostoł ju trupem na placu.
Wostri kaszel vzął go dusëc po tich słovach, jaż won so bjołą chusteczką zatchnął gębę. Kjej chustkę wodjął, unizdrzoł jem na nji krev. Zaro mje sę tero przëboczeło klepanjé kose za stodołą i jô sę dobroł, komu to znaczi.
Ale won sę sparł na poduszkach i chvjilę woddichoł, tej znovu zaczął movjic:
— Zdrzë na scanę za sebje! — Cuż të vjidzisz?
Jô sę wobroceł i vjidzoł: Nad stołem stojalë dva rzędë ksążk na policach z drzeva. Nad njimi vjisoł portret njeznanigo mje człovjeka v vojarskim płoszczu. Pod wobrazem na krziż vjisalë szabla długô, zakrzevjonô i strzelba. A won rzekł:
— Chto ten człovjek na portrece, povjem cë przë worędzë. Beł to mój podveższi na vojnje. Ale przëzdrzë sę szablë i strzelbje: Nę szablę moji przodkovje tępjilë na karkach Turkóv i pogan, a jô ję nje dlo paradë noseł przez całé żëcé. Bo tak sę słuchô nom ricerzom i szlachce. A tą strzelbą jô to wubjił, ledvje vërosłi z knopjęcich botóv, mojigo Golijata...
— Kanął, chłopku, takji rok, chdze jak zimkovi kvjat, budzeła sę volô wu ludzi. Ale ti, co panovelë, nje chcelë jim svobodë dac. Tej ludze chvitelë za bronją, a jô chveceł też. Zebroł jem przijaceli i chłopóv ze vsóv na gromadę i szekovanjé do bjitvë wodbivelësmë v lasach. Ale lechi człovjek zdradzeł i nasadzeł na mje takjigo Golijata jak tvój. Jakżesma na sebje naszła, nje beło radë: Jeden z naju muszoł wostac trupem. Jô dobeł. Ale ku reszce jednak krol i jego ludze dostelë gorę, a jô burzonem wobvołani, muszoł wucec przed jich pomstą z kochani wojczeznë i tacëc sę po svjece. A tu mjeszkoł Straszk, pokąd jô nje vroceł i go nje vënekoł. Boczë: Co porę lôt zjeżdżelë tn słudzë krolevskji i szukelë, cze mje njima, be mje postavjic przed svojigo sędzigo i vëvrzec pomstę. I v njedzelę belë, ale ponjechelë mje, bo ju Pon Bog mje vzevô przed svój sąd spravjedlevi, a jich sądë mje ju nje dosigną.
Znovu kaszel njim zacząl trząsc, a czervjonô krev vëstąpjiła mu na vargji. Tak won wodpocząl kąsk i dalij povjodoł.
— V ni bjotce z pruskjim sługą nje wuszlo mje suchim pękjem. Bo won mje trafjił też i kula jego vbjiła mje sę przez żebra i do dzisodnja sedzi i truje mje płuca. Co porę lôt szła krev ze mje. Tej znovu sę stanovjiła, żem beł całé lata mocni i zdrovi. Ale tero vjem, że sę vjęcij stanovjiła nje będze. Dlotegom vrocel do wojczeznë, be tu wumrzec.
Znovu mje sę przëboczeła smjerc, co reno klepała kosę za stodołą. A won, jakbe mje mesle zgodł, movjił cechim glosem:
— Nje żol mje, że wumrzec muszę. Dzękuję Bogu, że zemja moja kaszubskô na wodpoczink vjeczni przëjimje moje kosce. Ale rodbem jesz tile żił, żebe tobje v rękę dac nitkę, po chterni të bes dalij szedł ku kłąbkovji. Bo cebje vëbrała krolevjonka pod korunovaną jarzębjiną, jak mje. Vjedz, że i jô ję tam vjidzoł!
Ale jô nje rozumjoł, dokąd won cignął svoją godkę i mu to povjedzoł. A won wodrzekł:
— Zrozumjesz pozdnji! Rzekę cë tile: Kjej jem jachoł wokrętem po vjelgjich morzach, vjidzoł jem dzivné z dna morskigo rosnącé njibe drzeva. Ale to njiżodné drzeva, le budovë morskjich stvoróv, chterne wuczali ludze znają. A zovją te budovë koralami. Kożdé jich pokolenjé zbuduje kavałuszk tego drzeva i wumjerô, a navetk jich grobë są cząstkami jich budovë, rosnącë vjedno v gorę ku njebu i słuńcu. Po njeprzeliczonich pokolenjach drzeva koralové dosigną ku reszce vjerzchu vodë. Tej na njich wusadnje zemja, a ręka Bosko zaseje na nji zvjerzęta i roslenë. Boczë, chłopku, że v ludzkjim svjece na ten przikłod sę dzeje. Nje wod razu z głębokjigo dna svjata budova ludzkô wurosnje do vjidu, be Pon Bog na nji pjisoł svoje dzeje. Ale mnogji pokolenjô procovac i wumjerac muszą, be drzevo jich żivota dosigło potrzebni viżavë. I ludzkji dzeje mogą jisc taką drogą: Vërosnje narod na vjerzch i postavji zomk svoji chvalë. Ale dunë i vjatrë morskji zaleją go i zrzucą v głębją, zkąd vëszedł. Zapadnje zomk i trzeba proce vjele pokolenji, żebe go vëdvjignąc na vjerzch. Jô pudę do grobu, a të pudzesz mjedze ludzi i procovoł będzesz nad vëdvjignjenjim zapadłigo zomku.
Ale mje sę smutno zrobjiło na te słova i jem wodrzekl:
— Chtuż jô jem, bjedni pasturk i parobk, żebe vaszę robotę, panje, vząc na sę! Vë wuczałi i pon, a jô bjedni serota bez nowukji i szeku. Pług wumjem provadzëc po roli i sec założëc na zotorze, ale ręka moja nje przëvikła anji do szable anji do pjora. Słovo moje cuzim ludzom, jak granjé vjatru v suchich vjetvjach. Kjej sę wodezvję, tej sę smjoc będą, a kjej jich namavjac będę, rzeką, żem głupi!
Won sę na to wusmjechoł, zdrzoł na mje długo i rzekł:
— Na tvojim czole napjisané, a z tvojich luoczu duch movji. Cuż cë rzekła krolevjonka pod korunovaną jarzębjiną? — Przëboczë sobje! — A jô sobje przëboczol ji słova.
— Nje wuvożej na svoją małosc i żorotnosc. Vëstrzelë wokjem ku svoji Gvjozdze i wudzirżë serce do vjelgji spravë. Zdrzë, jak peszni ten zomk! Kjej złoti mój bot postavję na jego stopjenje, znjikną te borë vkoł, a vërosną chatë szczestlevich ludzi, co żdają zbavjenjô, jak jich krolovô. Vstanje njevjadomi svjatu lud, wo chternim dzeje dovno pjisac woprzestałë i znovu worac będze zemję i żoglami jezdzec będze po vodach. Tej przëboczi sobje svjat, że lud takji żeł v czasach dovno minjonich i dzevjic sę będze, że znovu żije.
A won mje wob ten czas poleł svojimi woczoma i rzekł, kjej jem kuńczeł:
— Wudzirżë serce, Remus, i boczë sobje, co rzekła krolevjonka. Nji mom selë, żebe z tobą gadac vjęcij, ale kożę cę zavołac, kjej będze trzeba.
Tak jô szedł, a dzivné mesle mje po głovje chodzełë. Ale vszetkjigo przemiszlanjô skutk beł ten, żem sobje povjedzoł:
— Njico jidze na cebje, Remusu, ze Straszkovi jizbë, a długo ju tvoje nogji po pustkovju chadzac nje będą!
V Mjichałovi chace, co jak stari grzib stojała v sadze, Svjęti Pańskji zdrzelë ze scanë. Mjichoł sedzoł przë stole nad svoją ksęga, a Marta gospodarzeła przë kominku. Vjidno tam beło i cepło. A jô sedzoł naprocem Mjichała i sę pitoł:
— A chtuż to je, ten pon, co v Straszkovi leżi jizbje bez mjazdrë i czervjoną krevją kaszlô?
Ale Mjichoł sę zameszleł i nje wodrzekł njick. Tak jô po dłuigji chvjilë znovu sę pitoł.
— Bo vjidzice, Mjichale, że dzivni to je człovjek. Z woczu patrzi jak pon, a mje rzekł bjednimu i njewuczałimu parobkovji, żebem vzął jego robotę na sę i szedł dalij jego drogą Vjem jô, że won wumrzec muszi, bo Smjerc klepje kosę reno za stodołą na njego i scanë trzeszczą od żohi, jakbe beł jich panem.
— Bo won poprovdze je tu panem! — rzekt Mjichoł. A kjej jem mu v woczë zdrzoł zdzevjoni, rzekł:
— Zesłoł Pon Bog z njeba rok takji, że v całim kraju ludze sę ruszac zaczęlë, jak pszczołë na rój. Won, ten tam v Straszkovi jizbje, beł nen czas młodim, pesznim chłopokjem. Wojc jego njeboszczik, stari Zobłockji beł go vësłoł na szkołë, ale v nen rok njewubetku vroceł won ze szkół i chodzeł po pustkovju i lasach ze strzelbą. — Moc Boskô! Njerovnich ludzi, jednich procem drugjim, posadzeł Pon Bog na ti zemji. Choc won beł starszim a po zveczaju słuchało mu gburstvo, to vjidzelësmë ludze na pustkovju, że jimu njijak do gburzenjô. Wob dzeń vanożeł chdzes po lasach a vjeczorami przëchodzeł do czeladni i nom wopovjodoł. Nje vdarzę sobje vszetkjigo, ale beło to luo starich dzejach:
Jak ma Kaszubji jesz mjelë svobodę i vjelgjich ksążąt i panóv, a kraj nasz beł dużi vszerz i vzdłuż mjedze rzekami i morzem. Povjodoł, jakżesma to vszetko vëzbeła, jakżesma wodvekła wod bronji i panovanjô i delësma vłożëc jarzmo na sebje, jak no njemé bidlątko i jak strzode naszich jezór i lasóv chodzima v njim do dzisodnja.
Mjichoł woprzestoł i jął przemiszlac. Marta cecho, jak kocątko, wusadła kole komina i vjęzła. Rzozô luognja z komina malovala ji skarnje tak czervjono, jak lica Svjętich v wobrozkach na scanje.
A jô vjedzoł, że Mjichoł v pamjęcë szukô vątku nich minjonich lôt i cerplivje jem żdoł, jaż go naleze. Sztot won milczoł, tej zaczął z nova gadac.
— Komu namjenjoné, tego nje minje! Zburzeł pon Jozef krev nama młodim, żesma vëdobeła strzelbë i mjecze z pod wustrzechë i szła z njim na łąkji v lese, chdze won naju wuczeł vojovanjô. Dovjedzelë sę szandarzë krola pruskjigo i zaczęlë za nami szlachovac. Przë jedni worędzë naszlë sę wonji — pon Jozef i szandara — i nje beło radë, le sę dobrelë do sebje na żëcé i smjerc. Dobeł nasz, ale som legł na długji tidzenje z kulą ve vątpjach. A jak vstoł z łożka, tej ju szandarzë vszędze mjelë gorę, a won nocą muszoł wucekac v svjat. Nje belo znadz namjenjoné, żębesma mjelë naju volą i panovanjé, ma Kaszubji. — Won tero vroceł po długjich latach do dom, ale na njego Smjerc kosę klepje.
Jesz njigde nje czuł jem takjich gódk jak tero wod pana Jozva i Mjichala. I nje vjedzoł jem do tego dnja, że nom vzęlë cuzi i svobodę i panovanjé i zemję. Bom beł wudbë, że takji naju porządk wod początku svjata wod Boga beł namjenjoni i jinaczi bëc nji mogło.
A Mjichoł rzekł:
— Boczë, Remus — są ludze takji, co bez bożoka na Svjętą Katarzenę vezną dregjigo człovjeka v służbę. Vezdrzą na cę, rzekną: poj ze mną! — i jidzesz; povjedzą: zrobji tak! — i zrobjisz z chęcą. Takji człovjek je ten tam na gorze v Straszkovi jizbje. Zavołô: i shichac muszisz. Të żes wurosł na parobka, mocni v gnoce i dużi. Nji mosz krovë anji porvoza, ale procą zarobjisz svój chleb. Le v głovje mosz jinaczi njiż më drudzë. Bo jak nen tam na gorze vjidzot jes krolevjonkę i zapadłi zomk. A ludzkji strach nji mô do cebje przistępu. Nasza Marcijanna lękała sę wo cebje. Bo jak nen knopem mołim bivszë povjodoł ji jako dzevczątku wo krolevjonce i zomku pod korunovaną jarzębjiną, tak i të ji zaczął jes wopovjadac. Tede sę wona srodze bojała wo cebje i trampkjem i varząchevką probovała tvój mjętkji rozum zgęscëc. Bogvje, cze co skurała. Ale jô cë dom radę, bom stari i sę doznoł vszetkjigo: Zamknji wuszë na to, co won gadac będze i przëmknji woko na jego vezdrzenjé. Bo kjej tego nje zrobjisz, vanożëc po svjece będzes jak won, a wubetk cę wopusci i wukontańtovanjé do robotë, do chterni tvój stan cę namjenjił.
Jô na to nje wodrzekł njick a Mjichoł zaczął spjevac svoją nocną pjesnją.
— Vszestkji nasze dzenné spravë przejm litosnje Boże pravi
A gdi będzem zasipjali, njech cę navet sen nasz chvali! —
Kjej jem vëchodzeł z chałupë, Marta vëszła za mna, wuchveceła mje za rękov i rzekła:
— Remus, nje chadej vjęcij do pana Jozva! Ale jô wodrzekł:
— Jakuż jô mu nji mom do voli wuczenjic, kjej won chori i Smjerc na njego kosę klepje?
Na to Marta njick nje rzekła i tak ma sę rozestala na noc... V njedzelę pon Jozef mje znovu kozoł przińsc. Ten roz won wuobleczoni sedzoł na stolku przë stole. Beł pravje przë pjisanju. Ale kjej jem vszedł, cesnął pjoro i rzekł:
—Na cuż to pjisanjé sę zdô? Zapozdze dlo mje, bo smjerc za dvjerzami. Sadnji, chłopku, besma pogadała! Tej zaczął mje wopovjadac tak:
— Wod nomłodszich lôt szukoł jem takji ksążkji, v chterni be zapjisani bełë dzeje naszigo ludu kaszubskjigo. Alem takji ksążkji nje nalozł v żodni ksęgarnji. Kjej jem sę tego doznoł, tej wuvzął jem sę napjisac nasze dzeje som. Ale daleko wod wojczeznë, njewubetk i vanożenjé nje dałë mje leżnoscë k'temu, a tero, kjej jem vroceł, lampka mojigo żëcô gasnje. Co dziso pjiszę, to bojka, chterną cë povjem.
Żol mje beło, ale nje wodrzekł jem njick, bom vjedzoł, że smjerc mu przetnje kożdą robotę. A won zdrzącë długo na mje, rzekł ku reszce:
—Żebes të tak mjoł vjid i mjecz!
V sercu mje zakłolo na te słova, bom sobje przëboczeł, co mje ksądz rzekł, jak mje przëjął do vjarë: Dac tobje vjid i mjecz, a chto vje, czebes nje zrobjił, jak ten potcevi Mjichoł movji. A Mjichot beł wudbë, żebem njeszczescô po svjece narobjił. Przëboczivszë sobje wonę rozmovę, zacząłjem panu Jozvovji vszetko wopovjadac. Povjedzoł jem też wo gronku i mjeczu, com je nalozł na zomkovi gorze. A won pitoł palącimi woczoma:
—A chdzeżesz podzoł złoti mjecz? A jô wodrzekł smutno:
—Vezbeł jem mjecz! Na kolana wuklękłszë doł jem go v dorunku nopjęknjeszi z dzevcząt na svjece, bom mesloł, że to krolevjonka zaklętigo zomku żivcem na svjat przëszlô.
A won na to wodvroceł woczë i zapatrzeł sę v wokno, za chternim ju kvjotkji vëstąpjiłë na drzevjęta v sadze i za catą chvjilę tak povjedzoł:
— Provda! Nacuż cë mjecz, kjej cë nje delë vjidu!
Tej znovu sę smutno wusmjechoł do mje i rzekł:
— Vjem vszetko wo tobje. Smjerc i tobje beła blizkô. A żol za ną pjękną panją bezmała cë nje vzął dusze. Kjej jes przez taką przeszedł gorącą kuznją, będzesz tile cvjardi, żebe jisc v zëcu svoją drogą nje boczącë na cerznje, drogji i kaminje z rąk ludzkjich.
Potim sztot sedzoł cecho, le na skarnjach zakvitlë mu czervonjé roże a v woczach zażoleło sę jak wod żevigo vęgla. Tej zaczął mje tak povjadac:
— Boczë, chłopku, coc rzekę dziso. Bog vje, cze jesz roz przë takji sele z tobą movjic będę. Wotvorzë wokna, żebe vjater njosł vonją kvjatóv v moją jizbę, bem zaboczeł, żem chori i że ju na drugji rok nje woboczę kvitnącigo sadu.
Tej podnjosl że stołu zvinjęté v długą rurę płotno, a kjej je rozvjinął, wuzdrzol jem je poresované kropkorna dużimi i mołimi plachcami rożni krose i długjimi żmijovatimi drogami. Won vzął, zavjeseł plotno na scanje i sę zapitoł:
— A vjesz të, co to jesta?
Ale jô so przëboczeł, żem wu ksędza na nowuce vjidzoł takji risunkji, kjej won mje gvoli moji skażoni godkji wuczeł wosobno v svoji jizbje. Tedem wodrzekł:
— To je gvesno vizerunk jakjigo kraju.
— To je vizerunk naszi wojczeznë! — rzekł pon Jozef. Potim kozoł mje bleżij przëstąpjic i jął vëkładac:
— Te dva krąconé czorné drogji, co jidą z połnjô ku nocë to dvje vjelgji rzekji: na vschodze słuńca Vjisła, na zochodze Wodra. Tam, chdze Vjisła bjeżi v morzé, mosz Gduńsk, tam chdze Wodra, mosz Szczeceno. Zdrzë, jak linjijô morzu podbjegô tępim klinem do wuscô Wodrë i boczë, że przeszedłszë rzekę tę na levi brzeg, vjedno jesz stojisz na dovni zemji kaszubskji. Bo wona sę cignje po gorach bołteckjich jaż bezmała tęde, chdze stoji Berlin, stoleca Njemcóv i mjasto Roztoka, njedalek morzô. Wod połnjô sznur Vartë i Notecë, jaż do kolana Vjisłë przë Fordonje, a wod nocë morzé: to starodovné granjice naszi zemji kaszubskji. Na połnjé zemja sę z nją łączi polskô, z chterną volą ksążąt najich i narodu jedną tvorzełasma Rzeczpospolitą.
Jô ze zdzevjenjim patrzeł i słuchoł, bom sobje njigde njeiuuvożoł, żebe kraj Kaszubóv beł jaż takji dużi. A won movjił dalij:
— Takji dużi beł nasz kraj i vjele v njim żeło ludu i panóv i ksążęta vłosni njimi rządzilë. A bëlë Kaszubji bogati na lądze i wokrętami vłosnimi jezdzilë po morzu i vojsk żelaznich vjedlë rejimańtë i mjelë volą. Budovelë vse i mjasta. Cuzich przëjimelë goscinnje a njeprzijoceli wumjelë pobjic i vënekac z kraju. — Tak ma vëzdrzała dovnji, szesc set lôt nazod. A dzis co momë?
I przëkreł dvuma rękoma płachc na vizerunku i rzekł:
— Tile nom wostało z dovni chvałë.
Mje, chternimu njicht jeszcze takji vjédze nje doł, żol sę zrobjiło, że naju plemję jaż tile straceło i jem sę pitoł:
— Jakuż to beło możno?
— Naszedł njeprzijocel wod zochodu słuńca i wurivoł jim kraj za krajem, vjedno jidacë na zochod słuńca. Tak przeszedl Wodrę i morzeł sę noporce ku Vjisle i doparł svigo.
— A czimuż sę naszi nje wobronjilë? A pon Jozef długo przemiszloł i ku reszce povjedzoł tak:
— Pitosz sę, czimu naszi sę nje wobronjilë. — Vjęcij njiże jedna prziczena sę zeszlë, be vëvołac takji straszni skutk. Ale strzod tich prziczin jedni nje beło i to ti, żebe jim zbivało na dzirżkoscë. duchu, bronji, mocë. Bëlë bjitni i wodvożni na lądze i morzu a mjelë sposob bogati. A jednak stracilë... Może sę dobjerzesz wo prziczinach jich wupodku, kjej cë povjem co z naszich dzejóv. Wuvożej: Kjej vińdzesz z tego pustkovjô na svjat, nje zaboczisz zańsc do Wolivë, gnjozda dovnich hobożnich Cistersóv, chterni tu ztąd vjarę svjętą rozsevelë strzod naszich przodkóv. Klosztor jich znjiszczeł ten som njeprzijocel, co nasze kraje zabroł. Ale vjelgji i peszni koscoł po njich jeszcze stoji. Pudzesz tam jaż przed vołtorz vjelgji i klęknjesz przed dużim czornim szklącim kaminjem, bo pod njim głęboko v sklepach koscoła stoją trumë z koscami ksążąt kaszubskjich. Spomnji tam wo njich jak dzecko nad grobami starszich svojich i boczë, że mjedze njimi bëlë takji, chternich dzirżkoscë i krevji i proce jesz dzisodnja, po szesc stach lôt, vjinnismë, że naju njeprzijocelnje vëtępjił do negji. Novjększi z njich to Svjętopołk. Na smjertelnim jesz łożu kłopot wo przëchodni czase svojigo ludu go nje wopusceł. Kozoł won tede senóv svojich zavołac i podoł jim pęk zrzeszonich mocno prętóv, be go złomelë. Ale żoden ze senóv nji mogł tego dokazac. Tak ksążę Svjętopołk vzął i rozrzeszoł pęk i podoł senom prętë kożdi z wosobna. A wonji je tero letkjim sposobem połomelë.  — Vezta sobje przikłod z tich prętóv— rzekł ksąże Svjętopołk. — Zrzeszonich vaju njicht nje złomje, ale v pojedinkę vaju znjiszczą! — Njeszczescé nasze, że vjedno złô ręka rozrzeszała pęto, co nas trzimało v gromadze. V tim szukej, chłopoku, prziczenë, żesmë sę nje wobronjilë.
Beło mje, jakbe pon Jozef wodemknął przede mną dvjerze, co z casni jizbë provadzełë na szerokji kraj. Tero jô mjoł na pitanjô, co mje pod trzema chojnami nachodzełë głovę, wodpovjedz gotovą. Ale pon Jozef pokozoł ręką na vizerunk naszigo kraju i rzekł:
— Boczë! Tam dalij ku Wodrze nasza mova ju vëmarła. Tam bracô naszi poddelë sę porządkovji i pravom njeprzijocela. A ti, co jesz żiją i movę a wobeczoj wojcóv tu nad Vjisłą i morzem zachovelë, ti ju vszescë wuroslë v njevoli i nje vjedzą, jak beło dovnji i co jim słuchało. Sąsma, jak serotë na pańskjim chlebje, co nje vjedzą, że jim słuchô panovanjé a nje seroci chleb.
Mocni kaszel jął trząsc panem Jozvem i krev pokozała sę na jego vargach. Nje rzekł njic, le ręką doł znac, żebem szedł.
Beła to sobota, kjej przëszedł ksądz z Panem Jezusem. Pokąd sę pon Jozef spovjodoł, naszi stojelë na domje. Bëlë pon i panji i Mjichoł i Morcen i knop wod dobetku i Marcijanna i Marta. Kobjetë cecho pocerz zmovjiłë a chłopë stojelë pokornje, bo pon Bog beł v goscenje za dvjerzami. Ku reszce dvjerze sę wodemklë a vszescë ves7lë do Straszkovi jizbë i poklękalë, be za ksędzem povtarzac pocerz.
Pon Jozef leżoł bladi na svojim łożku, a jak sę skuńczeło pojednanjé z Bogjem, woczë jego szukałë ze vszetkjich mje. Jak mje wuzdrzoł, wusmjechnął sę. Ksądz vëszedł. Wuvożoł jem dobrze, że dim svjece szedł za njim. Chori doł znak ręką, żebe vszescë vëszlë, ale na mje patrzeł, żebem wostoł przë njim. Tak jô wostoł i żdoł, co mje povje, njim sę vëbjerze na to długji podrożovanjé poza gvjozdë.
— Czuję sę dzis mocni — rzekł won. — Tak svjeca jesz roz sę rozżoli vjideni, njim zagasnje. Jak wumrzę, povjezeta mje na smętorz zaboczoną drogą vedle zomkovjiska, abe jesz duch mój jidąci za trumą vezdrzoł na mol, chdzem nabroł mesli i ducha, co mje beł vędrovną palecą przez całą drogę żëcô. Tobjem be beł rod luostavjil napjisané dzeje naszigo ludu, ale zamjast njich muszę cë zlecëc bojkę. Njech cę to nje dzevji!
Żëcé ludzi i narodóv vjęcij je bojką njiże sę zdaje. Meszlą, że jidą svoją volą a to ręka Boskô jich provadzi, jak gvjozdë po drogach le Bogu vjadomich. Të i jô i vszescë na tim pustkovju mają svoje drogji przepjisané: Trzë krokji przed sebje vjidzą, ale mola, dokąd jisc muszą, nje vjidzą.  — Povjem cë lę bojkę luo dzejach kaszubskjich.
— Bjołi duch Ormuzd i czorni duch Ariman, a po naszimu Smętk, zeszlë sę v zemji kaszubskji na gorze Revkole, co na morzé patrzi i dzeli tich braci, co ku Wodrze cigną, wod tich co lgną do Gduńska. I wobrocoł Ormuzd vjidné jak słuńce woczë na njebo i morzé i ląd i povjedzoł tak:
— Ten kraj, to kolebka i truma. Ten lud won wumarł a żije. Na bjołi Arkonje stolemni kaminje, po chternich vanożi sin dovnich Veletóv z vëstudzoną duszą, modląci sę Bogu godką svich vrogóv, som vrog krevji svoji i głuchi na skargji, co vëchodzą z mogjił. Nad wuscami Vjisłë i rebok i rataj, zgarbjałi ku zemji i tcąci ikonë przëvędróv i gosci a svoje rzucivszë do smjeci. Jô ale jim zbudzę z pod kamjannich mogjił ricerzi i vodzóv i rozeżglę płomiń wod bjołigo Helu po Stopjenni Kamiń, be wożelë znovu v mocë i chvale.
I wodrzekł Smętk:
— Smjerc jich i zguba to dobëcé moje. Pod Grifovim znakjem bjeżelë morzami: Pjorunë jich mjecze a żogle jich skrzidła! A vjińcem gardóv wogrodzilë  wubetk vsóv svojich i kontin. Przistanje nad morzem to zdrzodła jich złota. — A purpura złoto spjevalë jich chvałę ze szczitóv jich kontin i bjołich remjon jich dzevcząt i njevjast. — Ale jô do njich spłavjił z kamjannigo nortu zbojnjikóv głodnich na mizernich szkutach. I v granjice kraju jô vbjił jich jak klinem i podparł jich mocą. Im szedł przed jich vojskjem jak gradovô chmura. A szpjegami poszłë i Zodrosc i Zvada. Jô mocni rzędë jich rodóv i plemjon rozrzeszoł na snopë, a snopë postavjił naprocem sobje, bë zdobivca z nortu mogł żelaznim botem przeńsc po njich ku słuńcu. Duńskjigo żołnjerza rękoma jô spoleł Rujańską Stannjicę, a Svjętovita stolemni posąg rznął jem na zemję, a z jego rzezbą pokretich członkóv wutłukł jem vjorë v wogjiń pod gronkji żołnjerskji stravë. — I ju jichnji ma, pesznichVeletóv! Bo rzędami leżą vkamjannich grobach wod Matkji Redë do pjoskóv Helu. Le szarô chmara njesvjadomich gburóv i rebokóv bjednich na smjerc sę sposobi. Bo kaminji czvjoro mechami wobrosłich i sicena dużô, co ve vjetrze żëzi na pustim wugorze: to grob jich panóv.
Ale nje rzekłszë słova Ormuzd vëcignął rękę i z pod grobovigo kaminja vëdobeł gorsc prochu bohateróv i soł go jak sevca seje zorno na przëchodni żnjiva ku vschodovji słuńca i zachodovji, ku nortu i połnju. A proch szedł ku zemji, jak rój gvjozd, jak żolącé skrë. A chdze spadła skra, tam vëtrisnął wogjiń ze svjęti zemji i łączeł sę z wognjem v płom.
A Smętk sę skrzevjił i łisnął złim wokjem i signął v durę strupjałigo vjąza. Tam sedzoł sęp stari. A won go vzął na dłoń, rozvjinął mu skrzidła i pjoro za pjorkjem vërivającc pusceł złim vjatrem za skrami. A sępové pjora ku zemji spodałë a z kożdigo lęgłë sę sovë i sępë. I szarim skrzidłem padałë na wognje i gasełë płomiń.
Ale Ormuzd bjołi nje luoprzestot soc svjętich prochóv na kaszubską zemję a skrë padałë krom sóv i sępóv, jak rój gvjozd.
Takę bojkę povjodoł pon Jozef. Skarnje jimu sę wob ten czas zapolełë jak krev; a z woczu bjiłë skrë jak te same z Ormuzdovi rękji.
— Rozumjoł të mje? — pitoł po długji cbvjilë.
A jô wodrzekł:
— Będę skrą Ormuzdovą!
— Pudzesz tede — rzekł won — wodvjedzisz wostatné granjice, chdze movją naszą godką. A będzesz zadovot pitanjé:
— Chcoł të vëbavjic zapadłi zomk?
— Chcoł lë przenjesc krolevjonkę przez glęboką vodę?
A chto cë uJodrzecze: Chcę! — ten je jedną skrą Ormuzdovą vjęcij. Przindze czas, że jich będze tile, jaż zbjiją sę v płomiń szerokji nad grobami bohateróv naszich i spolą sovë i sępë. Tej vińdze z chvałą zapadłi zomk a v njim sadnje na tronje zaklętô krolevjonka i zapanuje na zemji naszi svoboda i wubetk i szczestlevosc.
Po tich słovach legł na vznak jak njeżevi, ale doł mje ręką znac, żebem szedł.
Tak jô szedł do svoji robotë, ale dusza moja wostała tam na gorze v Straszkovi jizbje wu tego dzivnigo czlovjeka i nje vjedzała co ręce robją. Kjej jem szedł na vjeczerzą, tej letkji vjater jął potrząsac vjetvjami drzév pełnimi brzadovigo kvjatu a całé chmurë jego parzełë ku zemji jak smjegjem. Ten tam na gorze spadnje lada chvjilę, jak ten kvjat — pomeslołjem sobje — ale drzevo, na chternim wurosł, brzod rodzëc będze.
Wob vjeczerzę vszescë sedzelë cecho. A Marcijanna mjała woczë zapłakané. Le Mjichoł jak położeł łeżkę, vestchnął i rzekł:
— Ręka Boskô! Komu namjenjoné tego njeminje. Komu godzena vëbjiła, na tego czas!
Jakbe na wodpovjedz zagotovało sę v storim zegarze i zaczęło bjic. Beła to pravje wosmô godzena z vjeczora, a jô liczeł tak njechcąco do wosmë, ale zegar bjił vstec dalij i dalij. Jaż Mjichoł sedząci do zegara plecoma wobroceł sę i pitoł zdzevjoni:
— Cuż ten zegar tak długo bjije?
— Bjił dvanostą godzenę! — rzekł jem.
— To je ta njeszczestlevô godzena! — krziknęła Marcijanna i vëbjegła. A ma czuła ji nogji tupającé stopjenjami v gorę do Straszkovi jizbë. Ale jô vjidzoł zdrzącë na zegar, jak skarnje mu sę mjenjiłë na sposob, jak za mojich knopjęcich lôt, kjej to no Straszk vëlecoł gospodarzëc po woborze. Długji jego bjegas słabo sę zibotoł tad i na wodlev, jakbe chcoł stanąc.
Njedługo a zrobjiło sę żevo v całim domu. Czuc sę doł krzik Marcijannë: Nje żije! Zervoł jem sę a Mjichoł i Morcin i knop ze mną i njeproszoni pobjegłasma do gorë. Tam ju pon stojoł vëprostovani przë łożku i zdrzoł z mokrimi woczoma na vëgaszoné lica brala. Panji klęczała i movjiła pocerz. Marcijanna głosno v szertuch chlichała. Ale na mje szło z ti kamjanni tvarzë wumarłigo jakjis mocné przikozanjé i czężor sę na mje położeł, pod chternim moja dusza cvjardnjała. Kjej ju vszescë wodeszlë zmovjivszë pocerz za duszę wumarłigo, jô sę vroceł, wuchveceł rękę wumarłigo, zbjednjałą, pocałovoł ją i przësągł:
— Vëpełnję tvoję żeczbę i będę skrą Ormuzdovą!
Cud Boskji! Kjej jem z ti jizbë vëszedł do czeladni, chdze vszescë domovnjicë sę do gromadë zebrelë, kożdi z njich woczoma przëchodnigo na mje vzeroł, jak mje sę zdovało. A stari zegar jak ten trup v gorze na mje vzerol, bo jego bjegas stanął. Chcoł jem go chiże popchnąc, ale Mjichoł zatrzimoł mje rękę i rzekł:
— Wumarł pon. Njech stoji czas!
— Vëbjił won tę njeszczestlevą godzenę, chterni sę bojałam przez tile lôt! — płakała Marcijanna. Na drugji dzeń rzekł pon do Mjichała i do mje:
— Va dvaji, że nji mota strachu, jidzta spenetrovac drogę starodovną vedle zomkovjiska, bo tęde njeboszczik chcoł bëc vjezoni na smętorz do Lipna. Vezta ze sobą sekjerë, be vëcąc, chdze be beło trzeba.
— Za moji pamjęcë njicht tądkę nje jeżdzoł — rzekt Mjichoł i kręceł głovą.
— Njeboszczik mje tak zleceł! — wodrzekł gbur. — Jutro będze Pustô Noc, a pojutrze, skorno słuńce zińdze, pojadzemë do Lipna z pogrzebem.
 


 
XV
Jak vjezlë na smętorz cało pana Jozva zaboczoną drogą i jak Remus sę woddzękovoł z pustkovjem.
Cągnęłë tede Liza i Gnjadi svojigo pana na wostatni spoczink do smętorza v Lipnje. Jô z Mjichałem zrobjiłasma vczora przez las rumu, żebe voz mogł przejachac. Przë ti worądzem sę doznoł, że tu poprovdze provadzeł za dovnich czasóv trakt szerokji, bo navetk dużi kaminje co zamanąvszë znaczełë stronę drogji. Szła wona jinszim szlachem njiż tim, chternim jô za knopa wucekoł do zomkovjiska i Martę namovjił roz, żebe szła tęde ze mną na nowukę. Przë vëcinanju drogji Mjichoł sę przëznoł, że ten szlach beł mu vjadomi. Ale njigde njikomu wo njim njick nje rzekł, bo to njedobrze gadac wo takjich spravach.
— Bo vjidzisz, Remus, kjej ludze woprzestelë tim traktem chadzac, tej uwonji pevno ktemu mjelë vożną jaką prziczenę. Mój njeboszczik tatk mje movjił, że na tim storim trakce vedle zomkovjiska le dvuch przigod sę spodzevac możesz: Strachu albo i njeszczescô. I jô cë to movję, że dziso jak pudzema z pogrzebem nje będze bez tego żebe nama sę co nje pokozało.
Tak rzekłszë, Mjichoł dalij rąbjił chrostë na drodze.
Jak słuńce zaszło, wuszekoveł sę kondukt pógrzebovi. Z nad jezór i z pustkovji, zataconich v lese, naszlë bëlë ludze na Pustą Noc, chternich do zavjitra pon nasz mjoł szczerze czestovani. Tero vjeczorem po roboce przëszlë wonji v njedzelnich ruchnach, be uwodprovadzëc njeboszczika do koscoła. Mjedze njimi bëlë takji, co jesz pamjętelë, jak won jich wuczeł vojovanjô i ti z Mjichałem cecho rozmovjelë wo nich dovnich svobodë chvjilach, wutopjonich ve krevji.
Ale ledvo Liza i Gnjadi zacągnęłë, Mjichoł kulavjejącë na przodku zanoceł pjesnją, chterna jak codzenné viznanjé vjarë tovarzeszi ludovji kaszubskjimu uwod kolebkji do deskji grobovi:
Chto sę v uwopjekę podda panu svemu,
A uwosoblivje szczerze wufa Jemu,
Smjele rzec może: Mam wobrońcę Roga,
Nje przijdze na mje żadna straszna trvoga...
Spjev sę rozbjegoł na ceché pola, na chterne ju noc uwoblekała szarę komudę. Ale kjej jesma veszła na starodovną drogę v lese, tej ju cemnô tam sedzała noc. Tak parobcë zapolilë przëszekované smolné szczepë i trzimelë je v gorę jak pochodnje. V jich vjidze zdovało mje sę, że slode naszigo konduktu zavrocają vszetkji drzeva i jidą za nami, vtorzącë naszi pjesnji. Wob chvjilę, kjej wucechnął spjev, czuł jem z daleka granjé rzekji. A kjej moje vezdrzenjé padło na starodovni kaminje wovjidnjoni krevavą rzozą wognja pochodnji, tej mje beło, jakbe nad tim traktem bëlë povstani vartarze z vojska zaklęti krolevjonkji.
Tak ma zajachała do brodu. Konje sę lękałë i porczałë stulącë wuszë, kjej mjałë veńc v vodę, tak że ma sę vszescë zatrzimała. Pochodnje vëvołivałë szętolącé sę cenje v lese, a jô zdrzącë v gorę rzekji wuzdrzoł jem wone dva kołpje, chternem pasturkjem bivszë naszedł pod zomkovjiskjem.
— To krolevjonka nasłała svoje ptochë na kondukt ricerza zaklętigo zomku! — pomesloł jem sobje.
Ale kołpje stojałë cecho na rzece jak zogodkji i nje naszłë bleżij. Na levą rękę stojała gora zomkovô cemnô i vesokô, — veższô, njiże mje sę zdovała za minjonich lôt. Ji spich woblevoł vjid najich pochodnji, ale głova taceła sę v nocni doce. V tim vjidze mocno i veraznje vëchodzeła na jav korunovanô jarzębjina, svjodk mojich czężkjich serdecznich przigód na pustkovju. Ajô do nji z povjilanjim vëcignął rękę i rzekł:
— Tam te spoczivosz, gronku z prochami mojich przodkóv! Ale zlotigo mjecza mojigo ju nji ma.
Ku reszce z vjelgjim toglem dostelësma konje do vodë a roz v żłobje rzekji spjeszno cignęłë ku procemnimu brzegu. Ale spłoszełë sę v vjelgjim njewubetku. Jaż mje dzivno beło, ko jednak bełë przëvikł do nocë i dróg lasovich. Jak jô tak szukoł woczoma vkoł, cobe je straszeło, wuzdrzoł jem na sami głovje zomkovi gorë wosobę, stojącą jak kam cecho i zdrzocą v doł na nas. Tak jô trąceł Mjichała v bok i skozoł jem polcem v gorę. Ale Mjichoł vezdrzoł chiże, uwodvroceł woczë, przëżegnot sę i zanoceł:
Statecznosc Jego szczit i puklerz mocni,           
Za ktorem stojąc na żaden strach nocni,
Na żadną trvogę anji dbaj na strzałi, Ktoremi seje przigoda v dzeń bjałi...
I ma szła dalij. Ale mje nje dało poku, lem sę muszoł cofnąc v teł, żebe drudzë nje zmjerkovelë. Kjej kavałk wuszlë, tej jem sę chiże spinął po przidkji scanje zomkovjiska, jażem stojoł woko v woko timu, chternigom vjidzoł z rzekji. Pokąd tam dalij v lese grała pjesnjô nobożnô, jô sę vzeroł v skarnje wosobë przede mną. Vesokji postaceji beł to pon z długą brodą, worzłovim nosem i łiszczącimi woczoma. Długo ma nje rzekłszë słova na sę pozerała, jaż won rzekł:
— Cze to poprovdze pon Jozef, chturen wodbivô tą starodovną drogą zaboczoną svój wostatni marsz po zemji?
— Żeli jezdes duchem, to vjesz som! — wodrzekł jem.
— Jezdem duchem, jak të mój brace, i sinem ti zemji. Alem sę nje spodzevoł, żebe jesz jakji Kaszuba natrafjił na tę dovną drogę — choc po smjercë.
— Żijąci ję na novo vërąbjilë! —wodrzekł jem.
— Rozumjem cebje — wodrzekł — choc mosz godkę dzivnje skażoną. I dobrąs mje doł wodpovjedz. A tero bjej i tovarzë timu v wostatni drodze, bo won vje, czimu tęde jadze!
— A cuż vë tu, panje, na ti samotni gorze v nocë?
— Jakże cë to rzec? — wodezvoł sę won i chvjilę przemiszloł. — Boczë: Jô chcę vëbavjic zapadłi zomk! Jô chcę posadzëc na złotim tronje zaklętą krolevjonkę.
V głovje mje zaczął na tę godkę szumjec całi las, skrë pobjegłë mje wod głovë do pjęt, strach mje chveceł za vłose i rżnął jem sę jak długji do nóg ti dzivni uwosobë. Ale won mje podnjosł, zdrzoł mje v woczë długą chvjilę i tej rzekł:
— Bjej! Bo zdrzë: Rzoze vajich pochodnji coroz głębji toną v lese, a spjev nobożni vjedno słabji brzemjeje. Woddej poczestnosc timu, co go tam provadzą, bo won tego ducha, co tronë i zomkji vskrzeszô. A jô go znaję!
— Jidę! wodrzekł jem. —Ale szukac vas będę, panje. A chdzeż vas nalezę?
— Nalezesz mje vszędze, chdze skrë Ormuzdové sę żolą, nalezesz mje vszędze, chdze duch Kaszub podnoszô vjeko trumë, — kjej będzesz chcoł.
Jak jô naszich nagonjił, tego jô so ju nje vdarzę. Vjem le, żem noprzod naszedł Martę, chterna gvesno chcąco kąsk slode wostała, żebe na mje żdac. Ta sę pitała:
— Chdziż të, Remus, bivoł?
Ale mje sę njechcało wodezvac. Tak wona vzęła jisc uwokoma mje i zos mje pitała:
— Chdziż të bivoł, Remusku?
— Na zomkovi gorze! — wodrzekl jem.
— Jezus, Marija! —krziknęła Marta. — Tec tam stojała wosoba nje z tego svjata. Dobrze vjidzałam, choc mje beło straszno.
Jô na to njick nje wodrzekł. a wona mjała strach pitac vjęcij.
Kjej jem sę złączeł z naszimi, tej Mjichoł sę przëbliżeł ku mje, kjivoł głovą i rzekł mje do wucha:
— A njerzekł jô cë przë vëcinanju drogji, że nje będze bez tego, żebe nama sę co nje pokozało?
. . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . .
Za kjile dnji sedzoł jem po vjeczerzi wu Mjichała. Marta vjęzła strefle a Mjichoł kartovoł svoję ksążkę z pjesnjami. Ju chcoł zacząc spjevac, jakżesma wuczuła, że njichto jidze.
— Pevno Morcin jidze! — smjoł sę Mjichoł. A Marta skoczeła i panu postavjiła stołk, szertuchem go przode wotarłszë. Bëlësma wudbë, że pon chce uwo jakji nogłi roboce gadac, ale won mjoł co jinszigo v głovje. Rzekł tede tak:
— Njeboszczik mój brat — njech mu Pon Bog dô njebo vjeczné — povjedzoł za żëcô do mje: Po moji smjercë nje wutrzimosz Remusa na pustkovju, chocbe go dzesęc konji cignęło!
Vjidzoł jem na tę godkę jak Mjichałem cos strzęsło a jak Marta sę zchileła głębok nad svoją robotą. Całą chvjilę beło cecho jak v koscele, jaż ku reszce Mjichol wodemknął gębę i rzekł:
— Moc Boskô! Komu namjenjoné tego nje minje! Czimuż be Remus mjoł nekac z pustkovjô? Na gburskjim chlebje wurosł mocnigo gnota. Do robotë je dobri. A te mankolije, co mu głovę nachodzą, te mu dobrô bjałka vënekô, chocbe le mjetelokjem, decht łagodnje. Tu më vszescë jego godkę rozumjejemë, a jakuż won sę z cuzimi ludzami dogodô?
I patrzeł na mje wob tę godkę potcevi Mjichoł, ale jô nje wodrzekł njick. Tak gbur sę pitoł vprost:
— No cuż, Remus, wostanjesz z nami?
Jô wodrzekł:
— Jak zimkové robotë sę skuńczą, pudę v svjat!
— Vjedzoł jô, że tak povjesz. Nje namovjom cebje, bom doł rękę njeboszczikovji. Żol mje jednak, że jidzesz. Żebes njigde nje żałovoł! Jak będze tvoja volô, przińdzë po tvoje mito.
Vstoł pon i szedł a jô vstot za njim, pochvoleł Boga i nekoł do moji leże. Nje vjem dloczego, ale nji mjoł jem uwodvogji, żebe po ti rozmovje Mjichałovji i Marce v woczë vezdrzec.
. . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . .
Robotë zosevné dobjegłë kuńca. A jak po Filipje bulvë mjelë zasadzoné, tej jô poszedł v svjat. Novi vamps, nogavjice i skorznje doł mje pon a dvadzesce talaróv pjenjędzi glińgotałë v moji kjeszinji. Wobszedłszë całé pustkovjé, kożdimu jem doł rękę na woddzękovanjé. Kjej jem zaszedł do Mjichałóv, Mjichoł povjedzoł:
— Bjej z Bogjem, Remus! Co komu namjenjoné, to go nje minje!
Marta mocko wobskocala wogjiń na kominku jaż woczë mjała czervjoné, ale wobroceła sę, dała mje rękę i rzekła:
— Bjej z Bogjem!
Tak jô szedł.
Pod trzema chojnami jesz roz jô wusodł i zdrzoł na to krolestvo dzecinnich lôt. Przëboczeło mje sę vszetko: Pjec Nabuchodonozorovi, kula 1vóv, starô dzekô jabłonka na mjedzë, chdzem dobeł na Golijace, Straszk v jizbje pod vjetrznjokami, Smjerc klepającô kosę za stodolą, Złi, co mje kuseł gozdzem v scanje, zeloné wokjenko nad moją leżą, pjes Gnjota i moje snë pod wukorunovaną jarzębjiną. Długom zdrzoł na jezoro, na chternim łiskałë vjidë i na budinkji pustkovjô, pełne spokojnich ludzi, wu chternich mje beło dobrze, i na las vkoł, chturen do ti chvjile mje wodgrodzoł wod svjata. Tej jem vstoł, przeżegnoł sę i szedł v Jimję Boskji. Drogam vzął tę samę, chternąsma vjezła njeboszczika pana Jozva do grobu, drogę, chterna v mojim młodim żëcu kożdi roz tak czężką mjała vogę. Szedł jem przez las pomału, a kjej jem ju czuł z blizka granjé rzekji, tej jem sę bezmała że nje vërzasł. Bo chtuż tam stojoł na brzegu rzekji?
— Marta!
Stojała cecho jak kam kol brodu i żdała na mje. A kjej jem naszedł, vëcągnęla do mje rękę a v ręce trzimała szkaplerz. Patrzeła mje smutno v woczë i rzekła:
— Jakô jô zabędlevô, Remus! Zabełam cë przëvjesëc szkaplerz na drogę. A chtuż jinszi be cë go zavjeseł? Tec jezdes serotą bez matkji i wojca i nji mosz njikogo na svjece.
Tej dreżącimi palcoma rozpjęła mój vamps i mje zavjeseia szkaplerz na koszuli. Ale mje na tę ji godkę czężko sę zrobjiło, jakbem stojoł nad grobem przijacela. Alem sę strzimoł całą sełą. A wona, jak mje szkaplerz zavjeseła, raptem wobje ręce zarzuceła na szeję, przëcesnęła sę do mje i vëbuchnęła takjim płaczem, że sę trzęsła jak list.
Mje sę tede przëboczeło vszetko, co to dobré dzevczę zrobjilo mje dobrigo: Jak mje ze zomkovjiska sprovadzeło do dom v straszni vjeczor, jak mje wod zemstë Golijatovi wuchronjiło v ruchna moje sę woblekłszë, jak mje v czężkji choroscë ratovało dzeń i noc mje dozerającë. Spominającë to vszetko, jô ję przëcesnął do sebje i głoskoł ji złotą głovkę. Przë tim jô wuzdrzoł, że v długjim ji varkoczu czervjenjiła sę stążka, chternąm przed tile lati kupjil dlo nji wod żeda Gabë. Tak jô sę ju vjęcij strzimac nji mogł i płakoł z nją v gromadze. A zdovało mje sę, że las i jego mjeszkańce z nami płaczą i że vesokji zomkovjisko na naju patrzi, jak stari czarovnjik, chturen koże sę rozińsc dvoje krolevskjim dzecom.
Jak ma sę vëplakała dosc tile, tej wona wode mje wodstąpjiła i na mje zdrzała woczoma, jak słuńce zdrzi po deszczu przez chmurë. A jô vjidzoł v ti chvjilë jakô wona jednak snożô dzevczina i njico mje szeptało do wucha:
— Navrocë sę, Remus, nazod na pustkovjé!
A wona rzekła:
—Poj, Remus, do dom! Chtuż tam na svjece cë dobrze robjic będze? Chdze legnjesz do spjiku, chto cë dô stravë? Chto cę wopjerze i wobszije? Minje lato i smjegji uwokriją zemję a mroze zgurdżą las. Chtuż cë dô dach nad głovą i zedel przë kominku? — Boczë, bjedni seroto, że cuzi ludze tvoji movë rozumjec nje będą i nje będą vjedzec, jakji të jes dobri i procovjiti, bo rozumjema tvoją godkę i znajema cę wod dzecka.
— Poj do dom!
— Vejle! Żebe nje stari tatk, chturen beze mje be szedł na ponjevjerkę i żebem sę Boga nje bojała, ludzkji vstid be mje nje strzimoł i bem szła z tobą i za tobą v svjat, jak dusza matkji, jak sostra, a kjej bes chcoł, jako bjałka tvoja na dnje dobri i na bjedę. Tero vjesz! —
I zakreła woczë fartuszkjem, bo ji gvesno barzo vstid beło.
Moja dusza pod timi słovami Martë topnjała jak lod pod cepłim wokjem słuńca na Matkę Boską Strumjanną. Vszelkô moc, jakom nabroł z ducha pana Jozva v Straszkovi jizbje, wopuszczała mje. Jô to czuł dobrze. Starô chata Mjichałovô, v chterni won svoje pjesnje vjeczorami spjevoł, vëdovała mje sę jak raj, do chternigo anjoł v wurodze Martë mje roczeł. Strach mje broł przed cuzimi ludzami, chternich jô tam napotkom za naszimi jezorami i lasami. Wobroceł jem sę v tet i vezdrzol na trakt, chternim më njedovno vjezlë trumę z całem pana Jozva i vjidzoł jem starodovni kaminje stojąci stroną jak zbrojni ricerze, co mje trzimelë drogę wotvarłą vprzode i nazod, żdająci na moje slovo. V ti chvjilë zaszorzeło na rzece a jô wuczul za sobą granjé skrzideł kołpjich. Z gorë rzekji wone plinęłë, bjołi, vjelgji, krolevskji, jaż sę stanovjiłë i zaczęłë svojimi dzivnimi woczoma na naju patrzec. Na vezdrzenjé jich woczu wodrazu słabosc ze mje spadła i letko mje sę zrobjiło jak vandrovji, chturen z cemnigo lasu vëbłądzi na vjidné pola. Serce mje v pjersach scvjardnjało jak stol. Tedem rzekł:
— Marto! Jakuż wutrzimjesz dzeką gęs, kjej wopuszczô latové gnjozdo? Jak strzimosz żoravja, kjej vëbjije jego godzena? Jak przëmuszisz worzła, be z vesokjigo kaminja zeszedł mjeszkac v dolinë, chdze sę dobetk pase? Za vami na pustkovju, serdeczni tovarzisze lôt młodich, tesknjic będę a może i płakac, ale wostac z vami nji mogę. Moc mje cągnje njevjadomô i volô mocnjejszô njiże moja. Pon Bog vje czimu i jak.
I vzął jem sę i szedł mocnimi krokami do brodu. Z gorë zdrzało na mje zomkovjisko jak czarovnjik, chturen svigo dokozoł.
Za rzeką wobezdrzoł jem sę jesz roz. Tam przeką drzév i chrostu cofała sę pomału dobrô Marta. Sztołt ji vdzęczni to wukozivoł sę to gjinął mjedze drzevami, a kjej ju le beł cenją szemarzącą v zelenjiznje, tej jesz chvjilami jak krev serdecznô zaczervjenjiła stążka v ji varkoczu — mój dorunk.


Kuńc pjerszigo dzelu.
   
DRUGI DZEL: NA VOLI I NA NJEVOLI






XVI
Jak Remus sę vzął do hańdlarstva.
Przeszedłszë rzekę, zomkovjiskjem podszedł jem lasem v svjat, chturen tero przede mną sę wotmikoł. Strach i Nodzeja szłë wokoma mje i mje do wuszu szeptałë svoją przërodzoną godką. Wucekłë noprzod, kjej jem z daleka wuzdrzoł mołigo człovjeka z długą brodą, zgjętigo pod mjeszkjem, chturen won na plecach njosł. Zaru mje przëszło do głovë:
— To będze żid Gaba!
Jak ma sobje naszła krocij, tej żid na svój sposob pochvałeł Boga, a potim stanął i na mje zdrzoł. Jô przestanął też i rzekł:
— Jak sę mjevosz, Gabo?
Tero won mje poznoł po moji godce, zrzuceł z plecóv mjeszk na zemję, wuchvaceł mje za wobje ręce, skokoł i sę szętoleł jak głupi. Jak sę wuspokojił kąsk, tej zaczął krzikac:
—A! To të jesnen Remus parobk z Lipińskjich Pustk, co mje retovoł wod mokri vodë! Aj vaj, jak jô sę ceszę, że cebje na woczë vjidzę! A jakji të wurosł dużi! Mogłbes mje na bomelku nosëc przë zegarku. Co za frejda! Szmonces berjonces! Moja bjałka i moje dzecë vjedzą, żes lë jim tatka wuretovoł wod mokri vodë. Vszescë wonji: bube, mame i zejde delëbe sę zabjic za cebje. A jô cę tile lôt nje vjidzoł na woczë! Poj! Sadnjema na muravje i pogodoma, bo jakuż momë sę jinaczi sobje naceszëc?
Tak jô sodł z njim v gromadze, alem rzekł:
— Lecho będze sę nama dogadac, bo të moji godkji nje rozumjesz.
Won vjęcij zgodł njiże rozumjoł i wodrzekł:
— To jô cë będę povjodoł. Kjileż to zim przeszło nad svjatem, jakżes të mje v gromadze ze storim Mjichałem zavroceł wod przerębla! Wurosł jes dużi i mocni. Jô zgodnę: Të jidzesz do Lipna dac na zopovjedze z ną snożą dzevką, chterni të kupjił wode mje nę stążkę czervjoną!
Ale jô na to krąceł głovą im rzekł:
— Jô nje jidę na zopovjedze davac, lem sę woddzękovoł z pustkami i vszetkjimi ludzami na njim żijącimi, bo jô jidę v svjat.
Won na to beł cecho, le zdrzoł mje długo v woczë, tej położeł mje rękę na reminju i rzekł:
— Remus, przëboczeł të so, com cë v nen czas movjiłv chlevje?
— Vjem! — wodrzekł jem. — Të povjedzoł: Rcmus, ma jesz roz lepszi hańdel zrobjima, ma dvaji. Tobje nje je napjisané, żebes na pustkovju przë konjach i pługu dożdoł sę sevi głovë. Tak movji tvoja planeta v tvojich woczach napjisanô... I dzivno mje, żes të to vjedzoł.
Gaba pokjivoł głovą i povjedzoł:
— Stari żid vjele vanożeł po svjece ze svojim pińdlem. Vjele ludzom zazeroł v woczë, wuszoma vjele jich godkji sluchoł. Żid vjele mesloł, ale nje movjił le to, czego ludze z chęcą słuchają... Bo żid chce zrobjic geszeft. A jakbe mogł robjic geszeft, żeli be ludze sę gorzilë na jego godkę? Jô zaru vjidzoł, że cë z woczu jinaczi patrzi, njiże nim robocim ludzom na pustkovju. Jô cë povjem: Ruchna të mosz parobka, ale z woczu cë patrzi jak tim, co po ludzkich plecach na konja sodają. Nu, nje gorz sę, Remus, ale jô vjem vszetko. Wovcę cignje do wovce, psa do svojigo rovnigo a vjilka do vjilczece. Meslisz të, że jakji parobk woczë be podnjosł na pańską corkę? Nje! Bo jakuż wona mô sę jimu vjidzec, kjej won voli svoję Karolinę na ten przikłod — z mocnimi pjersami i czervjoną gębą. Ale të Remus —jô vjem — bełbes bezmała żëcé straceł za nją. Jakji të gjevałt zrobjił v koscele na ji zdovanju!
Mje v ti chvjilë mocko zagorzeło, że chaja zazerô v popjolë moji spoloni svjątinji serca. Tak jô vstoł bez słova be jisc. Ale won jak żaba sę zavjeseł wo mje i proseł.
— Nu, nje movjił jô, żebes sę nje gorzeł? Vjidzisz, że mom recht. Ju tvoja vjilczô notera sę burzi. Sadnji i vjerzë mje, że jô cë żiczni. Tec kjejbe tvój nje tile wojc ale dżadulk żeł, mjołbem tvoje lata. Jô nje chcę, bes sę na mje gorzeł, bos mje bjednimu żedu żëcé retovoł. Sadnji, Remus, bo bes żałovoł pozdnji, żes dzis nje chcoł słuchac storigo żeda.
Won beł takji przë tim smjeszni, że mje jankorka wominęła i jô sodł. Tej won vjidzącë, że jô sę wuspokojił, stanął nade mną i chvjądającë sę, muskoł svoję dlugą brodę, jak jakji krosnję lesné. Ku reszce sę pitoł.
— Cuż të tero będzesz robjił na svjece?
— Jô jidę v svjat!
— Nu, co znaczi "jidę v svjat"? Svjat je vszędze ten som, co tu na tim molu v lese. Njicht cë zadarmo nje dô anji jesc anji pjic. Ko jednak muszisz mjec na noc dach nad głovą i muszisz detka zarobjic. Cze të chcoł v służbę vstąpjic do gbura?
— Nje!
— Mosz të jakji sposob?
— Mom dvadzesce talaróv.
Na te słova żid pomedetovoł, położeł polc na svojim długjim nosu, vëtrzeszczeł na mje woczë, jakbe mje mjoł jaką vjelgą provdę povjedzec i rzekł:
— Słuchej tero mje! Bo jô znaję svjat. A nje movji njick, le poj ze mną prosto do Lipna. Cuż jô cë rzekł na pustkovju przë ni worędzë? — Ma dvaji zrobjima jesz lepszi hańdel. Poj i zdej sę na mje a będze vszetko dobrze.
Przëpjił sę Gaba do mje jak pjijovka i provadzeł mje ve vsë prosto do szkolnigo. Ten mjeszkoł v mołim budinoszku, stojącim v wogrodze pełnim kvjotkóv. Naprocem po drugji stronje drogji łiszczoł sę dvor, ten som dvor, v chternim przed kjile lati krolevjonka moja roczeła mje czervjonim jak krev vjinem. Jak ve snje jô szedł ze żedem stopjenje v gorę do mołi jizdebkji. Mjała wona le jedno jediné wokno, a kjej jem vezdrzol przez nje, ceplô krev mje do serca zalecała: Tam v wogrodze naprocemmoja krolevjonka za rękę provadzeła małé dzecko po stegnje. Żid sę wusmjechoł i pitoł:
— A chdze të wostanjesz dzis wob noc?
— Jô nje vjem!
— Ale jô vjem. V ti jizdebce. V nji też będzesz mjeszkoł.— A cuż të będzesz robjił jutro?
—Jô jesz nje vjem.
— Ale jô vjem, jô cë povjem. Të veznjesz karę na jednim kole, vladujesz na nję tovarë i pojadzesz v svjat, wode vsë do vsë. I będzesz ludzom przedovoł pjękné ksążkji wo Genovefje, a dlo bjałk guzikji i njitkji. A co të zrobjisz dzis?
— Nje vjem.
— Ale jô vjem! — Të kupjisz wod żeda Gabë jego tovarë, chterne won tu v pińdlu mô, i te, co won mô krom tego złożoni wu pana szkolnigo. Zapłacisz za nje tile, co pon szkolni povje, kjej je przedtim wotaksuje. Bo Gaba mô ju lata i muszi jisc na deputat, bo nogji go nje chcą njesc. Tile sę nachodzeł przez długji lata. Tej poprosisz pana szkolnigo, żebe cë jesz do tego zapjisoł tovarë, chternich żid przedavac nji może: ksążkji do koscoła, różańce, co lud kaszubskji potrzebuje I co të jesz zrobjisz dziso? — Zaarandujesz tę jizdebkę, bo kożdi hańdlorz muszi mjec svoje dodom, chdze jego firma mjeszkô...
Stało sę, jak żid movjił. Naszedł pon szkolni i povjedzoł, że rada Gabë je dobrô. Za tovor kozoł mje zapłacëc połovą mojich pjenjędzi z kjeszinji. Jô sę poddoł vszetkjimu, bom so wuvożoł, że vanożenjim po svjece za hańdlarza nolepji dotrzimom stova danigo njeboszczikovji panu Jozvovji na smjertelnim łożu.
Na woddzękovanju rzekł do mje Gaba:
— Remus! Wu vaju Kaszubóv je zveczoj stari vëpjic litkup, kjej zrobjisz jakji geszeft. Nu, jak më momë vëpjic litkup, kjej të nje pjijesz, jô nje pjiję i pon szkolni nje pjije. Lepji będze, kjej sę wuroczema mądrim slovem. Jô cę nje woszukoł, të mje rzitelno zapłaceł: vszetko je v porządku. I to cë rzekę: Tvój geszeft pudze dobrze, ale jô sę boję, że tvoja vjilczô notera narobji cë jinszich kłopotóv, jakjich moja żedovskô mje be nje narobjiła. Ale na to njima radë. Gęs mô jinszé pravo, les mô jinszé a jastrzib jinszé.
Tej won mje jął wuczëc mojigo novigo rzemjęsła. Doł mje kalandorz, v chternim bełë zapjisani vszetkji jarmarkji i wodpustë, na chterne jô mjoł vjezc mój tovor. A radzeł mje nje nosëc go na plecach, le vozëc na karze, bo to mje lepji słuchô.
Ve vjeczor, kjej jô pjerszi roz v żëcu kłodł sę pod cuzim dachem do spanjô, mjesądz svjeceł do moji jizdebkji. Naprocem po ni stronje vjeskji drogji szklełë sę wokna pałacu, v chternim mjeszkała moja dovnô krolevjonka. Czas minjoni spravjił, żem mogł wo nji meslec bez bolu serca. Nad dachem pałacu z nocnigo njeba mrugałë ku mje gvjozdë, te same, co na pustkovju za lasem. A jô zdrzącë na nje, vjedzoł, że moje drogji v njich napjisané jisc muszę i że proce mje v njich namjenjoné zrobjic muszę, bo vszetko to volô Boskô.
 


 
XVII
Remus jidze v svjat w gromadze
z muzikańtem Trąbą.
V zął jem tede jednigo dnja svoję karę z tovarem i karovoł v svjat. Jesz jem nje dokarovoł do lasa, a ju naszedł jem grocza Trąbę z Lipna. Na plecach łiszczala jimu zlotavô trąba, a pod pochą trzimoł ve varpjanni torbje łęczk i skrzepjice. Małi to beł chłop ale chvatkji jak żevé srebro. Może jimu też beło jinszé poprovdze przezvisko, ale ludze go le Trąbą vołelë a jego bjałkę zvelë Trąbjiną. Wobroceł won sę i na mje żdoł.
— Chdziż to Bog cę provadzi, Remus?
— V svjat!
— Mje też! — rzekł Trąba. — To nom droga jedna. Możema jisc v gromadze i ze sobą karbac.
— Jakuż ma moma ze sobą karbac — wodrzekł jem — kjej të moji godkji nje będzesz rozumjoł, bo jô mom jęzek skażoni wod wurodzenjô?
—Tak të do mje nje gadej! wodrzekł Trąba. — Boczë: Co moje skrzepkji spjevają i co moja trąba graje, to jô rozumjem vszetko. A nji mjołbem rozumjec tvoji godkji ludzkji?
—Kjej tak, to gadejma!
— Jô rozumjem — rzecze Trąba — co bor graje i co rzeka spjevô skoczącô gorą młińskjigo koła, a nji mjołbem rozumjec godkji jęzeka ludzkjigo, chocbe tak skażonigo jak tvój?
I krąceł głovą muzikańtTrąba, bo imjoł provdę, jak jô sę tego doznoł wob dlugji lata naszigo vanożenjô.
Tak ma tede szła przez las całi sztek wokoma sebje, jaż słonuszko vëszło vesoko na połnjé. Tej stanovjiłasma sę v gęstich chojnach i sadłasma na mechu. Trąba zaro vëdobeł z torbë butelkę ze szperetusem, pocignął sporo i mje podoł, movjącë:
— Na, Remus, i sę napji! Ale jô wodezvoł:
— Napjile sę som i njech cë będze na zdrovjé, bo jô gorzołkji nje pjiję!
Won sę nje rozgorzeł, że mu wodmovjom, le pocignął jesz roz i rzekł:
—To njech będze za cebje, żebes nji mjoł krzivdë. Bog z tobą, Remus! Nje pjijesz gorzołkji. Ale to nje je dlo muzikańta takji zveczoj. Kjej graję na vjeselu, wobrazilëbe sę państvo młodé, kjej bem nje vëpjił na jich zdrovjé. Kjej mje kurzatva nańdze v polu, czim bem sę rozgrzoł? A kjej jidę na noczęższi termin, to znaczi do moji kochani bjałkji Trąbjmë, ach, jak mje potrzeba pocechë, bem strzimoł! Sto krokóv wod checzë veznę jednigo, na przededvjerzu dregjigo, a z lecirzem v ręku trzecigo. Tej jô ju nabroł cerplivoscë tile, co skora wosła Mackovigo. A ti not barzo z moją bjałką! Ko të, Remus, nje jes żenjałi?
— Nje! Jô sę też żenjic nje będę!
— Ha, ha rozesmjoł sę Trąba. — Na ten żort jô muszę jesz jednigo vëpjic!
A jak vëpjił, tej rzekł ze smjechem:
—Nje będzesz sę żenjił! Tak jô też mesloł. Bo vej! Cuż mje po bjake? Jezdem jak skovronk v polu i jak smjecoch na vjeskjich drogach. Nje wusedzę na molu. A jednak jak na cę sidła założą, to cę wuvędzą. Bo bjałka, boczë, choc to njibe słabé slvorzenjé, ale przemislnoscë mô v jednim polcu tile co chłop v całi głovje na ten sposob. Njech mje butelka v kjeszinji vëschnje wod razu, żeli vjem, jak jô sę dostoł v svjęti stan małżeńskji, bo dobrą volą to nje beło.
Tej całą chvjilę pozeroł na mje z wuvogą i rzekł
— Zełgołbe, chtobe movjił, żes të pjękni wurodë. A godka tvoja głupim sę będze zdovała smjesznô. Może to cę wuchronji, ale barzo vątpję, bo bjałkji nje mjerzą chlopa anji korcem, anji mjarą. A nożadnjeszi czasem mô wu njich novjęcij szczescô. Tede rzekę cë: Bronji sę, Remus, rękoma i nogoma, bo nacuż nom z bjałką sę zrzeszac przed svjętim vołtorzem, takjim vanogom i smjecochom jak ma dvaji?
— Mosz provdę! — rzekł jem.
—Le nje mesl, żebem nje wuvożoł najigo stanu! Tak nje! Sedzą sobje tam gburzë v Lipnje na svojich woborach. Jô jim nje zodroszczę. Njech seją, njech worzą! A jô trzimom z Panem Jezusem, chturen jak to starô pjesnjô movji:
—voloł po svjece vędrovac,
njiże krolom krolovac.
Po takji godce mój tovarzesz porvoł sę do trąbë, przësadzeł ję do gębë i jął tim drzemjącim chojnom grac, jaż te wodecknęłë i zavtorzełë mu vjesoło. Na to z njeba vesokjigo rozesmjało sę słonuszko do Trąbovigo granjô, do tich chojn i do naju wobu bjedokóv.
Po tim wodpoczinku vzął jem svoję karę v ręce a Trąba svój tłomoczk na plece i poszłasma v drogę.
— Chdze të meslisz wostac wob noc? — pitoł sę Trąba wob drogę.
—Nje vjem! — wodrzekł jem.— Pon Bog doł pogodę cepłą, to vëspję sę na polu.
Trąba pokrąceł głovą.
— Jak nji ma jinszi radë, to rod vëspję sę v polu jak zajk. Ale człovjek jednak noprzod szukô dachu nad głovą. Jô cë co povjem: Do vjeczora zańdzema na folvark Zvadę, chdze wobaji zarobjima. Të tam vëzbędzesz co z tvojich tovaróv a jô zagraję dzevczętom i parobkom do tuńca, to będę mjoł też co vzątku. Na noclig pudzema do storigo młina njedaleko folvarku. Tam naju njicht budzëc nje będze, przënomnji nje ludze żijąci, bo młin wod vjele lôt ju nje chodzi, a ludze movją, że tam stroszô. Cze të jes bojąci, Remus?
— Nje! Jô sę nje boję.
— Bo vjidzisz. Ze mną to je tak jak z nim żedem. — Szedł żid nocą przez las a beło mu straszno. Tak vsadzeł czopkę na kjij i rzekł: Dvaji są dvaji! — Ve dvojkę jô sę też nje boję.
Zaszedłszë vjeczorem na nen folvark, jô tam mjoł mój pjerszi zorobk. Mojigo tovarzesza vzęlë parobcë do stodołë, chdze na klepjisku spravjilë so tuńce. Ju beł dovno czas spac, kjej szpektor zrobjił zabavje kuńc, że to njibe roboci dzeń.
Tak ma sę zabrała do tego młina; jô z dvuma pękami słomë na moji karze a Trąba z letką forą svojich dvoje jinstrumańtóv na plecach. Tę słomę delë nom ludze na leżą ve młinje. Jeden z nich ludzi, stari dżod, co pevnje ju na szarvark nje chodzeł, przëstąpjił do naju i rzekł:
— Jô vaju kąsk wodprovadzę, bo to pevnje ju wostatni roz, że takjich jak va dvaji na folvark vpuszczają.
—Jakuż to? pitoł Trąba.
—Pojtale, to vama vszetko wopovjem. Jô stari anji do robotë, anji do tuńca, a jednak wusnąc nji mogę.
Tak ma szła v gromadze ku młinovji.
— Njedalekô droga! — zaczął gadac stari chłop. — Jô stari strupjałi grzib duńdę tam bez wodpoczivanjô. Kjej młin, jak to dovnji, wobrocoł svoje koło, to klekot czuc beło ve dvorze. A jô sę ceszoł, że won tak procuje vjerno dlo naszigo pana.
— Jô so nje vdarzę — rzekł Trąba — żebem vjidzoł młin v roboce.
— Ale jô pamjętom dobrze. Vë tu le v długjich latach czasem zazerelë, bo takji vjelgji państvo, jak naszi, sprovodzelë so muzikę z mjasta, kjej jim sę zachcało vjeselenjô. Zaczęło to sę, jak nasz pon sprovadzeł so bjałkę ze svjata, chterna klekotu młina słuchac nji mogła. Dzevkji z dvoru povjodałë, że jak mucha szła po woknje, to panji beło jakbe tamrotovi voz turkotoł po kaminjach. Dlotego młin stanąc muszoł. Kjej go po latach znovu zapuscëc chcelë, koło młińskji żodną mjarą nje chcało sę wobracac.
—To kara Boskô! — rzekł Trąba.
—Ti wudbë më bëlë vszescë, më ludze szarvarkovi. A to sę pokozało jesz vjidnji, bo jak młiń stanął, tej zemja woprzestała rodzëc. Sin i dvje corkji wurodzełë sę naszimu panu, dvor rosł, ale stodołë stovałë sę wod lata do lata za dużé, bo nje beło co v nje kłasc. Le dvor, jak jem rzekł, robjił sę vjększi. Dlo panji, co nji mogła czuc marszu muchë po woknje, pon vëbudovoł nové skrzidło, be mjała lepszi bezpjek. Ztąd vjeczor kole vjeczora beło czuc muzikę, bo zjeżdżelë sę gosce. Ale to nje bëlë naszi. Wonji gadelë rożnimi cuzimi godkoma chternich ma prosti ludze njerozumjała.
Bivało, że zaprosilë dzecë do spjevanjô przed goscami abo jaką storą bjałkę, be povjodała bojkji. Tej wonji vszescë wobstąpjilë jich i sę dzevovelë, że jesz takô mova je na svjece jak nasza kaszubskô.
Ale som pon wudovoł, że ji nje rozumje. Jô v głovę zachodzeł, jak to mogło bëc. Tec znoł jem jego starka i wojca i samigo pana wod dzecka, a njigde z nami nje godalë jinaczi jak po naszimu. Bodejże wod początku svjata abo przënomnji wod potopu — bo tej sę vszescë ludze vetopjilë — sedzała jich rozga na ti zemji. Vjarę mają naszą. Ale przezviska jich jô nje vëmovję — njech ludze wo njim zaboczą — bo jutro pon nasz te młinë, vodë i lase i całą zemję przedaje przëvandrom z njemjeckjich krajóv.
Ale mje na taką godkę storigo chłopa sę czężko zrobjiło, bom so przëboczeł, co mje njeboszczik pon Jozef na smjertelnim łożu povjedzoł:
— Naszedł njeprzijocel wod zochodu i wurivoł nom kraj za krajem, vjedno jidącë na vschod słuńca. Tak przeszedł Wodrę i morzeł sę noparce ku Vjisle i doparł svigo!
Rzekł jem tede do Trąbë.
—Dopitejże sę jego, czimu nje jidą do pana z prozbą?
Stari chłop wodezvoł:
— Poszłasma donjego, poszła: Mjotk i Novc i Labuda stari i drudzë. Ale won vënekoł nas. Beł tam wu njego takji peszni pon z mjasta z czornimi woczoma i z czorną brodą. Jô nje vjem ale won mje przëboczoł wob czas naju rozmovë Lucepra wobleczonigo v pańskji ruchna. Ten le vëszczerzoł zębë i rzekł do naju godką naszą:
—Nje mąceta, ludkovje, vaszimu panu v głovje! Vje won som co robji. Wuvożtaż, zemja to je takji tovor jak na przikłod tvoje celę. Kjej chcesz, możesz je przedac komu volô z głovą i wogonem, bele cë dobrze zapłaceł.
Tak jô sę wosmjeleł i rzekł:
— Vëboczce, panje! Jô jem prosti czlovjek i movję svojim prostim rozumem. Na tim majątku pod lasem leżi smętorz, na chternim leżą v zemji njeboszczicë przodkovje naszigo pana. Czeż to też je tovor?
— To sę vje! wodrzekł nen z czorną brodą. — Zemja płotem wobgrodzonô mô svoję vortosc, bo możesz na nji bulvë sadzëc. Ale ni truposze v zemji vortoscë nji mają, bo njicht be za njich fenjiga nje doł.
I smjoł sę nen pjekjelnjik vszetkjimi zęboma. Ale nasz pon porvoł harap i zamjast na njego zamjerzeł sę na nas i vrzeszczoł:
—Pochadejta huncfotë, bo vaju spjerzę jak psóv va mamutë!
Ale nen wobleczoni za pana Luceper go ręką zatrzimoł i sę rzechotoł:
—Jidzta tero, ludkovje, bo pon sę gorzi. Mô won dosc kłopotóv a va psujeta mu dobri handel.
Na to zrobjito mję sę srodze markotno, tak jem vzął sę i rzekł:
— Pojta ludze! Tu cnota je tovarem i dobré jimję wu Boga i ludzi.
I ma szła. Ale nen czorni pjekjelnjik za nami voloł:
—Kjej takji tovor mosz, probuj go przedac na renku. Woboczisz, że cë nje dadzą tile na povroz, żebes sę mogł bezpjeczno povjesëc.
Skora na mje cerpła i straszno mję sę zrobjiło na takji bluznjerstvo. Drugjim tak samo beło, tak żesma vëszła nje pochvalivszë razu Pana Boga. A jak ma ju stojała na przededvjerzu, wokno sę v pałacu wodemkło i nen som njezbednjik vołoł:
— Hej, ludze! Przińdzta jutro na litkup po zochodze sluńca. Kożdi chłop dostanje talara a kożdô bjałka bestrą chustkę. Na pamjątkę. A poczestunk będze jak na vjeselu!
Ale ma so dała na to mocko rękę i dalibog, że na nen poczestunk nje pudzema, bo naju za barzo wobrazeł. Bivało, że njeboszczik nasz stari pon naju vëszkalovoł wod złodzeji, wodrzemjechóv, pjekjelnjikóv, pogan, ale nom njigde takjigo brzedkjigo przezvjiska nje doł jak: mamutë! Szkolni nom povjedzoł, co to znaczi: Kjedes, za Boga Wojca, żeł na svjece stvor dzesęc razi vjększi njiże skm. Kosce tego zvjerzęca nalożają chdzeroz przë kopanju torfu głęboko v zemji. Ząb jego trzonovi beł bodej takji dużi jak stępa a serzchel na njim jak gęsti krze grabovjinë. Z taką żadną wukozką njigde nje bełbe naju porovnjoł stari njeboszczik pon. To też ma straceła vszelką wochotę, bo choc to nasz pon a ma jego ludze, to njech vëszkaluje i vëbjije, ale wobrazëc nas tego njech nje robji.
Wumęczeł sę stari svoją godką, że jaż muszoł sadnąc na mjedzë i sę vësapac. A jak sę vësapoł, podnjosł rękę.
— Tam za tą drogą, co vdłuż rzekji provadzi, ve vądole stoją młin i pjiła. Kjejbe nje beło tak cemno, vjidzelëbesta dach, co zeza gorkji glovę vëtikô.
 


 
XVIII
Jak Remus ve młinje na strachu dobeł.
Vądoł głębokji beł a v njim z mocnim granjim płinęła rzeka. Muszała wona njesc vjele vodë, bo naszedłszë ma sę doznata, że za czasu svoji proce pędzeła młin i pjiłę, jedno za drugjim. Jak checze stolimóv v bojce, tak v komudze nocni stojałë szopë zataconé ve vądole i przëczupłé do rzekji. Chdze tu so vëszukac leżą?
Tak Trąba rzecze:
—Vjesz co Remus? Jidzma na noc do pjiłë. Ve młinje bełobe mje straszno. Bo tam stoji tile rur i koł zębovatich, a do tego je tile cemnich nortóv, v chternich bjes jakji mogłbe bëc zatraconi, że jô bem sę bojoł.
Tak ma veszła do pjiłë. Brama do nji stojała wodemkłô, ale kjej jesma veszła, cemnosc naju przëjęła jak v grobje. I takôż ceszô. V jednim kuńcu po długjim patrzenju dozdrzec sę dała vjelgô pjiła, zaredzevjałi zębë nadstavjającô długjimu camrovji drzeva, chturen jak smok przedpotopovi cignął sę przez calą szopę.
Trąba mje v ti cemnoscë wuchveceł za łokjec i rzekł:
— Remus, czo brace! Cemno też v ti szopje, że łbë sobje strącema, a z wognjem to besma, Boże bronji, mogła zapolëc tą starą latarnją. Zładuj lepji nasze dva pękji stomë tu na dzarnje, a ma pożdejma, jaż sę kąsk rozvjidnjeje. Cepło je a momë czas. Vnetk ksężec vińdze nad vądołem, bo choc zvjerzovô gvjozda mrugô nad rzeką, nje roznekô wona ti cemnoscë. Tec noc długô a vespjimë sę jesz do tile.
Vjidzoł jem, że Trąba sę kąsk boji i wuczenjił jem mu do voli. Sadłasma tede kożdi na jednim pęku słomë. Trąba vëdobeł svoje skrzepjice i jął novą stronę nacągac.
Pocuż të to robjisz? — pitom sę.
— Kożdé stvorzenjé — wodrzekł Trąba — bronji sę svoją przërodzoną bronją. Voł rogoma, vjilk zęboma. Czimuż muzikant nji mjołbe sę bronjic muziką?
—Wod czego të bes sę chcoł bronjic?
—Wod vjilka, wod wukozkji, wod czego not będze!— wodrzekł Trąba. — Boczë Remus: Muzika to je bronjô mocnjejszô njiże kjij, strzelba abo kanona. Cuż zrobjisz, kjej cë kjij pęknje abo strzelba nje spusci? Cuż zrobjisz jak v granju strona pęknje? Dlotego nacągom novą stronę, bo starô ju nje beła pevnô. Bo skrzepkji, boczë, to moja strzelba, a trąba to moja kanona.
Smjeszno mje sę zrobjiło, kjej jem so wuvożoł, cobe to beło za vojsko z takjimi strzelbami i kanonami. Trąba, choc to beło jesz cemno, wuzdrzoł smjeszka na moich licach i sę gorzeł.
—Vjidzec! rzekł żes të, Remus, wurosł na pustkovju za jezorami i lasem. Bo bes vjedzoł, że krol David żedóv, że to narod bojąci, wuzbrojił v trąbë i njiczim vjęcij le granjim grebi murë mjasta Jericho vëvroceł na rębë. A jô cë rzekę jesz jedno: Jak jô tak graję ze serca, to mje jakbe co wosamętało i jô takji smjecoch żorotni czuję v sobje taką moc, jakbem mogl dębë vërivac. A kjejbe słuchelë mojigo granjô tesące ludztva, to mogłbem jich wosamętac i pędzëc, chdzebem chcoł, jak vjater, kjej na jeseń porvje lestóv chmarę i jadze z njinni chdze chce.
Przë tich słovach vstoł Trąba i vëcignął rękę do gvjôzd na njebje. A mje won v ti chvjilë vëdovoł sę dużi i pełen sełë. Mjesądz pravje jak dużô czervjonô kula vëszedł nad spichem vądołu i wosvjeceł mu bladé skarnje, z chternich szklełë woczë jego jak gvjozdë. To nje beł Trąba, chturen sę bojoł jesz przed chvjilą vińsc do pjilë i v lese mje rozprovjoł wo svoji bjałce wokrutni i wo pocesze, chterną pjijoł z butelkji.
Ale czim sę rozvjidnjivało z mjesądzovich parminji, tim barżij won sę gurdżoł i stovoł znovu żorotnim i mołim Trąbą. Ku reszce rzekł:
— Poj Remus! Dosc ju vjidno Wuszekujmaso noclig.
V pjile przez małé wokno bez szib tile vjidu dochodzeło, że moglasma sę rozezdrzec. Dochodzeło go też kąsk i przez skałë v scanach z deli zbjitich na vjązarku z grebich balk. Strzodkjem leżoł nen vjelgji camer szari i molami svjecąci strupjałim drevnem.
Trąba cos grzeboł v norce naprocem wod zaredzevjałi pjiłë, co ku nama z daleka vëszczerzała jakbe sprochnjah zębë, tej rzekł:
— Mom dlo naju norcik bezpjeczni. Pojle tu, Remus, z tvojim sposobem. Jeden pęk słomë dlo cebje a jeden dlo mje. Svoję karę możesz wod boku wustavjic. Vjedno dobrze spac za szańcą. Tvoje szkaplerze, co je mosz na karze, tvoje rożańce i nobożné ksążkji będą naju bronjic z ti szańcë, a moja strzelba i kanona zeza szańcë. A tej jesz tvoje dużé pjęsce i wopjeka Boskô nad nami: movji, cze krol pruskji abo ruskji taką starżą mają, kjej legną v svojich verach? Czimu të też njick nje godosz?
— Jô sę wodnęceł godanjô bo mje njicht nje rozumje.
— Cuż të tam znovu bredzisz? Moje skrzepjice movją godką drevna i wovczich flakóv, a moja trąba grającą blachą a jô jich rozumjeję, a cebje bem nji mjoł rozumjec? — Provda, kąsiczk cë Pon Bog tvój petel krzevo nastavjił, ale petlujle svoją godką a nje stój jak ta żoga tam v tele ze zaredzevjałimi zęboma, jaż straszno patrzëc.
Ale nje żdoł Trąba, jaż co rzeknę, bom wukłodoł pravje naju legovjisko, le som petlovoł dalij.
— Jak to dobrze, że ta broma mô tile skał a to wokjenko zjachało v rzekę i vędrovało v svjat! Nje zaduszema sę, bo svjeżi vjater będze lotoł wod bromë do wokjenka i na wodlev.
Po ti godce przëstąpjił do wokjenka, spjął sę na polce i vëzeroł długo. Potim wodstąpjił, kręceł głovą, legł na słomje wokoma mje i tak povjedzoł:
— Co ten stari chlop tam godoł, że ten młin długji lata nje chodzi, to vjera łeż. Nasedzoł jem sę ve młinje v Lipnje vjele razi gvoli tego, żem czuł v jego roboce dzivné granjé i vjelgą pjesnją proce. Dlotego sę znaję na tim. I rzekę cë jedno: Le zostavë podnjesc a te młinë procovac będą. Przez nę lukę jem vjidzoł, że vszetko napravjoné. V storim korece, kęde vodabjeżi, svjeżi flekji drzeva sę bjelą. Tu chtos młinë napravjoł, tego będzë pevni.
— Chtużbe mjoł napravjac, kjej pon jutro vëzbivô zemję i młinë cuzim?
— A może ti cuzi pravje to robją? rzekł Trąba.
Mje sę nje zdovało tak, bo nacuż be mjelë napravjac, pokąd nji mjelë prava vłosnoscë? Alem pozdnji sę doznoł, że bëlë svojigo pevni. Nje rzekł jem tede njick, lem sę przeżegnoł, be pocerz wodmovjic.
Trąba mje nje przerivoł pocerza, le sę zakopoł v słomę. A jak jô skuńczeł i legł, zaczął mje gadac do wucha:
— Remus! A może z tim napravjenjim mje to sę le tak zdovało. Może jakjis— Jimję Wojca i Sena!... wukozkji tu gospodarzą i ludzom żevim womonę na woczë kładą. Bo to sobje povjodają stari ludze, że są na svjece mole takji, chdze v jistni godzenje vëchodzą na javje ze zemji abo i z vodë zomkji i krolevjonkji i proszą bjednich ludzi wo vëbavjenjé. A ko to je le womona i sztołt bez cała, co ludzom jidze na woczë.
Ale jô wodrzekł mu pomału i verazno, co be mje dobrze rozumjoł:
— Trąbo! Tvoja godka nji mô szekô. Boczë: Jô vjidzoł krolevjonkę zaklętą i vjidzoł zomk zapadłi. To nje je żodna womona.
— Co të movjisz? — dzevovoł sę Trąba. — Jô vjedno beł wudbë, że to bojka, chterną sobje stari ludze przë kominku wopovjodają.
— To nji żodna bojka! — wodrzekł jem. — Ale jô le v nen czas beł za małi i za słabi, żebe przenjesc krolevjonkę przez vodę i dobëc na strasznich wukozkach, chternim mjona Trud i Strach i Njevorto. A tero jô do kuńca żëcô po svjece chodzec będę i szukac takjich, co sę wodvożą. Rzeczë, Trąbo, chcoł të vëbavjic zapadli zomk? Chcoł të przenjesc krolevjonkę przez głęboką vodę?
— Remus! — wodrzekł Trąba — të jes choba njespełna rozumu!
Cuż jô mjoł rzec? Markotno mje beło, żem timu bjednimu Trąbje stavjił pitanjé nakozané mje przez njeboszczika na pustkovju — pjerszi roz v moji vędrovce po svjece.
Ale won po chvjilë chvjądającë sę po słomje tak przemovjił:
— Nje gorzkej sę na mje Remus. Ale to cë rzekę: Cuż mje po zomkach? Cuż mje po krolevjonce? Jak szczigjeł jezdem na zemovich wostach, jak smjecoch na vjeskjich drogach. Graję po karczmach i po vjesołach, a jak zańdę do dom z vędrovkji, to bjałka moja, Trąbjinô, przeszvankuje mje kjeszinje za jakjim njeprzepjitim detkjem. Kjejbem zasodł sobje v zomku wokoma krolevjonki, zaru be mje bjałka moja vëpenetrovała, a chocbe bronjiłë dva rejimańte mocnich chłopóv, jednak be sę do mje dobrała z mjetelokjem. A chtuż be ji to zganjił, kjejbe mje njim sprała? Tec mjałabe pravo. Navetk ksądz jegomosc be ję pochvaleł, bo pocuż łażę do cuzich bjałk? Jesz gotova sę porvac na krolevjonkę abo ję vëszkalovac. A cuż tej? Zomk gotov po takji wobrazë Boskji zapadnąc jesz trzë trample głębji njiże przedtim.
Tak plestoł Trąba. Ale jô le sluchoł poł wuchem, bo mje ju grzeszk woczë zamikoł...
Nje vjem jak długom drzemoł, jak jem wuczuł, że mje Trąba pjęscą v bok szturô.
— Spjiże drevnem gorącim! — mruknął jem im sę wobroceł na drugji bok.
Ale Trąba nje doł mje poku, jażem dobrze wodecknął.
— Cuż? — rzekł jem.
— Remus, ta dużô żoga sę ruchô !
Smjeszno mje sę zrobjiło, bom so wuvożoł: A njechże sę ruchô, kjej sama może! Ale Trąba mje szarpoł.
— Remus, zdrzële, ta dużô żoga sę ruchô!
Trąbo! — rzekł jem, bo mje sę zrobjiło markotno — tobje sę pevno co snjije. Njechże sę żoga ruchô v jimję Boskji. Tec wona cebje nje nażoguje.
Ale Trąba sę nji mogł wustatkovac.
— Remus! Wodecknjiże, bo tu sę cos dzeje. Tam v nim cemnim norce njico szemarzi, a żoga sę ruchô.
Jak mje ju njijak poku nje doł, tak jem sę podnjosl na sedzączkę i patrzeł. Mjoł provdę Trąba. Na dużô żoga z zaredzevjałimi zęboma ruchała sę v levą i v pravą, v doł i v gorę. To mje beło dzivno. V nim cemnim norce też njico kuczkovało. Ale cuż na to robjic? Tedem legł nazod na słomje i rzekł jem do Trąbë:
— Zrobji tak jak jô. Legnji na słomje i wodmovji pocerz: Pod Tvoję wobronę! Bo cuż chcesz na to robjic?
Ale Trąba nje szedł za moją radą, le sę jisceł.
— Mądrze cë godac, ale mje — choc jem wodvożnigo ducha — je straszno. Nje zamknę woka, chocbe mje anjeli z njeba zibelë. Czut të ju v żëcu, żebe sę żoga sama ruchała?
— Nje! Tego jô jesz nje czuł.
— Przez to też. To njico muszi przë nji mestrovac.
— Gvesno!
— Ale cuż be to mogło bëc?
Medetovoł i medetovoł Trąba nad tą spravą, ale vnetk to zaczęło z jinszigo kuńca. Szum vodë bo za scaną robjił sę gvołtem mocnjejszi. Na to zervoł sę Trąba.
— Czo? Tam cos stavjidła spuszczô i vodę zatrzimuje!
I mje sę tak zdało. Żoga woprzestała sę ruchac a za scaną v vodze czuc beło plusk i szum vjelgji. Tak jô rzekł do Trąbë:
— Tec të vjedzoł, że tu straszi!
— Jô mesloł, że to le takô babskô godka. Ale mje je strach. Bo vejle, kjejbe voda jęła wobracac koła, to be sę ta całô starô latarnjô mogła zapolëc jak svjeca. A cuż be z nami beło? Tvoja karadajka z całim svjętim i svjatovim jivańtarzem spolełabe sę jak czopka. Moja trąba i skrzepkji mjałëbe ju vëspjevané wostatną notę. A të i jô jak dva bochenkji chleba besma sę wupjekła. Razu be njicht nje rozeznoł, chturen je Remus a chturen Trąba. — Czo, jak voda za scaną graje!.. Żebes të tak chcoł przez nę lukę vëzdrzec, to bes vjidzoł, co sę tam dzeje.
Ale mje sę nje chcało, żem beł srodze wumęczoni karovanjim moji karë, bom jesz do ti robotë nje przëvekł. Krom tego beł jem wudbë, że to złé, co tam za scaną sę szętoleło, nji mjało do naju mocë. Znac Trąba beł jinszi vjarë, ale strach mu dodol wodvogji. Vstoł i vedle scanë domakloł sę do ni lukji, co zdrzała na vodę i vëtchnął głovę.
Ale jesz rechlij, njiże ję vëtchnął, cofnął sę i reknął takjim głosem, że całô pjiła sę zatrzęsła. Tero jô ju nje żdoł na to, co sę stanje, lem porvoł sę, kopnął storé vjerzeje nogą, że sę v szotorë rozlecałë i wobjegł jem szopę navkoł, be sę doznac, co sę na rzece dzeje i co tak mocno vëstraszeło mojigo tovarzesza.
Cużem wuzdrzoł?
Kole zostavë na grubim camrze cos sedzało i zdrzało na mje. Przëboczoło mje wono no straszedło, chterno mje pokozała krolevjonka pod wukorunovaną jarzębjiną:
— Nen drugji, co na grubim camrze płinje po vodze a pesk mô jak dżenja, a woczë, z chternich bjiją zeloni parminje: jimję jego Strach! — Zdrzë, jak skora jego gładkô sę mjenji ve vszestkjich krosach tęgovich.
Porvoł mje gorz srogji im so povjedzoł:
— Pozdejże, pjekjelnjiku! Dziso jô ju nje jem nim mołim słabim knopem. Dom jô cë tu straszëc!
Ale żebe sę też na pevno doznac, co to za stvor, podnjosł jem głos i tak zavrzeszczoł:
— Njekaro! Strachu! Zeli të jes człovjekjem chleb jedzącim i tcącim Boga na njebje, a njiżodnim złim duchem v pjekle wurodzonim, anji żodną wukozką, anji womoną, to mje sę tu zaru przeżegnej krziżem svjętim!
Ale to le na mje woczë vëtrzeszczeło i cos vrzeszczało v pjekjelni jakjis movje. Tak jô zervoł vamps ze sebje i jak jem stojoł, sunął v vodę i na njego. Voda mje sigała do pasa, ale jô bem beł v ti chvjilë skoczeł choc na zotor, bo mje spomnjenjé wokrolevjoncez podwukorunovani jarzębjinë wodebrało vszelkji postanovjenjé. Tak jem go porvoł za slizkji celsko, vëvroceł i rznął łbem v doł pod vodę. Ale won sę v ti chvjilë zervoł, vëcarł slepje i tu na mje. Tak jô go vzął v pasu, zebroł vszetkji sełë, podnjosł go i rżnął na vjelgji koło poprzez zostavę, co sę tam vodze nadstovjała. A uwon po njim zjachoł v doł, le takji szor czuc beło.
Tej jem wodsapnoł, przeżegnoł sę i vëszedł z vodë. Tero jô dopjeru czuł, że całô pjiła sę trzęsła, bo v nji mój tovarzesz na svoji trąbje dął, co płuce trzimałë, nobożną pjesnją wo wopjece Boskji. Dobri Trąba! Na svój sposob szedł mje v pomoc ze svoją kanoną.
Po tim vërzasu przez całą resztę nocë ma mjała bezpjek. Anji żoga sę nje ruchała, anji v vodze nje gospodarzeło. A ma wusnęla cvjardim spjikjem, zlecivszë sę na wopjekę Boską.
Kjedem sę wobudzeł, vjid ju beł pemi na svjece. Słuńce lało sę do naju leżi przez vszetkji skałë v scanach, przez lukę i przez rozvaloné vjerzeje. Roznekało wono womonë nocné, vësvjeceło vszetkji nortë i pokozało zaredzevjałą żogę, jakbe rzec chcało:
— Czeguż va sę bojała v nocë?
Za scanami grała rzeka, a svjat sę robjił vjidni i bezpjeczni, jak zopjeck wu matkji doma.
Le moje mokré ruchna przëboczałë mje, żem valczeł v nocë ze Strachem.
Jakesma pocerz zmovjiła, rzekł Trąba:
— Tero tu v ti latarnji njijak nje je straszno. Ale beła to noc! Nje vjem, czebem jesz jednę taką strzimoł. Zebe le tero jakji dobri podfrisztek dostac, nabrałobe sę dobrigo ducha.
— Tec momë chleb a v rzece je vodë dosc! — rzekł jem.
— Bele beła wugotovanô i zapravjonô czims mocnjejszim! — wodezvoł Trąba, — jak na ten przikłod arakjem abo romem, abo chocbe le czestim słovem Bożim. Wod czasu, jak jem z moją bjałką Trąbjiną stanął przë svjętim vołtorzu, wodnęcełjem sę wod zemni vodë pjicô. Të, Remus, mosz jesz żołądk kavalerskji i wumjesz zemną vodę żłopac, jak njemé bidlątko, ale pożdejle... Ale słuchej tero. Przemovję do cebje bjałczenim rozumem. Dejle z tvoji karë trigjelk a jô nabjerzę vodë ze rzekji. Tego potępjińca z nocë jô sę tero nje boję, bo kuronë ju dovno pjałë. Vczora jô jak dobrô gospodenji wod bjałk na folvarku nabroł kavë i cikoriji i wugotuję cë pjijotk, jak go som krol lepszigo nje pjije. Kavałuszk słonjinë jô też jeszcze mom pod duszą. Pokąd jô przed szopą będę wogjiń wobskocoł, lë rozvjeszisz svoje ruchna na słuńcu, żebe vëschłë. Ko nji możesz jisc v mojim tovarzestvje, chdze mje tu vszescë znają, jak topjelc jakji pravje z przerębla vëcignjęti.
Kjej jesma vëszła z pjiłë, to jesz vjęcij słuńca z njeba sę lało a dzeń sę smjoł, że jaż vszetkji ptoszkji v drzevach i chrostach sę rozspjevivałë. Sodł jem przë wognju Trąbovim, samim le mojim długjim vampsem wobleczoni, bo drugji ruchna sę suszełë na słuńcu. A Trąba na svój sposob zazerającë chdzeroz do trigjelka tak godoł:
— Rzeczë mje, Remus, co to beło dzis v nocë?
— To beł Strach! — rzekł jem. — Pokozała mje go krolevjonka pod wukorunovaną jarzębjiną: Mjoł pesk a woczë jak dżenja, z chternich bjilë zeloni parminje. Skora sę mjenjiła v krosach tęgovich. Takjiwon beł!
Bom v nen czas beł jesz wudbë, żem poprovdze napotkoł Stracha ze zaklętigo zomku.
Trąba pozeroł na mje z wuvogą, krąceł głovą i rzekł:
— Zełgołbem jak pjes, kjejbem chcoł movjic, żem sę nje bojoł. Ale nen tam v vodze, kjej go so tero za dnja przëboczom, zdołbe mje sę bëc łopskjim chłopem. Beł boso, na buksach bez vampsa, a koszulę mjoł v czervjoni pase przelnjętą do skorë, bo gvesno sę v vodze moczoł. Sedzoł na płenącim camrze i cos mestrovoł przë zostavach. Na mój głupi rozum beł to jakji cuzi mester wod napravjenjô młinóv.
Muszoł jem sę smjoc, bom mesloł, że vjem lepji, chto to beł. Ale Trąba rzekł:
— Nje smjij sę, Remus, bo jak jes go rżnął gorą koła na doł, mogł jes go zabjic.
— Takji nje gjiną smjercą!
Trąba znovu vezdrzoł na mje, medetovał chvjilę i movjił:
— Długji jezdes jak Wojcze Nasz i Vjerzę v Boga i mocnigo gnota. Ale żebes mjoł aż taką sełę, tego bem njigde nje wuvjerzeł, njevjidzącë ti bjotkji na woczë. A może to jednak nje beł człovjek żoden, le pjekjelnjik? Rzeczë mje, kjej jes go sę jął, cze të czuł mjęso i gnotë?
— Czuł jô! A beło to mocné i bronjiło sę dzirżko,
— A nje vąchoł të jakjigo brzedkjigo svędu? Jak na przikłod: za smołą, za sarką, za kozłem, za dżenją, za roztvorcem abo jaką jinszą pjekjelną vonją?
— To nje! Ale kjej jem go mocko scesnął i rżnął przez nę zostavę, vërvoł mu sę pjord valni, ale to beło jak zveczajnô ludzkô notera.
— No, tej jô nje vjem co na to rzec — rzekł Trąba. — Bo mje be sę zdovało, że to beł chłop.
— Czemużes tej sę tak wurzasł i reczoł jak voł?
— Na wostrzegę tobje, Remus. A przëznac muszisz, żem cę njewopusceł v bjitvje, jażes dobeł. Bo żeli to beł poprovdze jakji potępjeńc, to bes z njim bratku bez moji pomocë nje beł so doł radë. Boczë: To vje1gô a svjętô pjesnjô, chterną groł, muszała mu wodjąc vszelką sełę pjekjelną. I to cë rzec mogę, że vjększim dechem nji moglë v svoje trąbë dąc żedovje, kjej za Boga Wojca vëvrocilë na rębë murë mjasta Jericho.
 


 
XIX
Jak Remus spjevoł na pjekjelnim litkupje.
Vjeczorem tego dnja ma sę nalazła z Trąbą znovu na folvarku. A to sę stało tak: Stari chłop, chturen naju wodprovadzeł do młina, doł nom reno vjédzą, żebesma zaszła jesz roz do Zvadë, bobe ludze chcelë wode mje jesz pokupac różné rzecze. Kjej jesma z Trąbą zaszła, tej jego prosilë, be wostoł, bo po njim chce litkup vëpravjic z muziką. Njerod barzo jô wostoł z njimi, bo sobje przëboczeł Smętkové dzeje v norodze naszim i żol mje serdeczni chvitoł, że njeprzijocel ze zochodu znovu valni kavałk li zemji naszi wurvje. Ale krom tego jô szedł, bo tak ju pevno ve virokach Boskjich beło pjisané.
Kjej słuńce zaczęło zapadac i cenje ludzkji stolemovi długoscë nabjerałë, zjeżdżelë sę na folvark jakjis cuzi panovje. Po zochodze słuńca przëjechała jesz jedna briczka. Z nji vësodł pon vesokji postavë z czorną brodką i szklącimi woczoma.
Jô stojoł pravje z moją karą na woborze a vkoł mje kjile ludzi i nen stari chłop, co go pon wod mamutóv vëszkalovał. Beł też i Trąba. Tej nen stari rzekł:
— To je nen pon z bjołimi zęboma i czorną brodką, chturen będze kuntrakt spjisivoł.
Ale mje jak bech tovaru do serca naloł. Z knopjęcich lôt na pustkovju vstoł przed mojimi woczoma młodi vëszczerga z nigo strasznigo dnja, kjej Straszk lotoł v bjoli dzeń po pustkovju a na mje żdała valka z Golijatem. Nji mogł jem tero woczu wod njego wodervac, a pamjęc moja mje przëprovadzeła do głovë słova Mjichała: — Kjej jużes na svój głupi rozum dzecinni chcoł pomscëc krzivdę jaką, to bełbes lepji zrobjił, rżnąvszë kaminjem v łeb nigo vëstavjinogę z czorną brodką i bjołimi zęboma, bo za njim jak psë za dżadem jidą slode gorz, zvada, prava, pomsta i łzë. — Tero jô go poznoł. AIe dusza moja ve mje sę wodezvała, że słova same mje z gębë vëszłë:
— Toje duch Arimana, to je Smętk!
— Co të tam pleszczesz? — wodezvoł sę Trąba. To njeje żoden Ariman anji Smętk, le pon Czernjik, znani szerok i dalek pravnjik, co ludzi przed sądami bronji, wugodë robji i prava provadzi.
Ale co tam ten bjedni Trąba vjedzoł! Jô czuł calą duszą, że to przëjachoł Smętk, be njiszczëc Kaszubóv, jak to robjił wod długjich set lôt.
Won, chternigo Trąba przezvol Czernjikjem, vëszedł z voza i podszedt do naju.
— Ha! rzekł — koguż vjidzę ? Trąbę z trąbą i skrzepjicami, to będze dziso vjesoło! Słuńce szło sobje spac. Zapolima ve dvorze svjece i będzema pjilë litkup, bo pon dobjił targu i przedoł zemję za pełen mjeszk pjenjędzi. Trąbo, të poj ze mną, bo zrobjisz nom muzikę... A koguż të tam mosz przë sobje, długjigo jak drabjina pjekjelnô?
— To je Remus! — rzekł Trąba — mój tovarzesz vędrovni, co z tovarami wobjeżdżô vse i mjasta.
— To njech przińdze też, bo të będzesz groł a won będze spjevoł.
— Panje! — wodrzekł Trąba. — Jakjim sposobem won mô spjevac, kjej won mô skażoną godkę, że go ledvje rodzonô matka be rozumjała!
Na le słova vezdrzoł pon Czernjik na mje a jô na njego. Długą chvjilę zdrzelësma sobje v woczë. A choc jem gębë nje wotvorzeł, czetoł won v mojich woczach:
— Të jes Smętk kaszubskji! Jô cę znaję! Të jezdes nasz złi duch!
Cze won v mojich woczach też dozdrzoł skrę Onnuzdovą, tego nje vjem povjedzec, ale rozesmjol sę, poklepoł mje po reminju i rzekł:
— Provdzevi Kaszuba! Długji, jak droga wod Szczecena do Gduńska, bjedni i ze skażoną godką. Pojżeż, brace, bo cę tam not!
Provadzeł naju pon Czernjik na przistovk dużi, jak klepjisko, a ztąd na domovnjik, chdze sę ju polełë lampë dva na dużich szklącich słupach. Mjedze timi słupami szłë stopjenje v goręjaż do vesokji scanë, vëmalovani, przed chterną znovu sę rozchodzelë stopjenje na levą i na pravą, wobłożoni divanami. Komuda nocnô sedzała v tim domovnjiku mjimo vjidu dvoje lamp, ale vëzdrzało vszetko po pańsku. To ju beł vjększi pon njiże Zobłockji na Lipińskjich pustkach. Trąba trzimjącë se wokoma mje, wobzeroł sę na vszetkji stronë i rzekł:
— Remus! Że też ti panovje lubją vszetko tak na vjelgą mjarę. Tec tu be voz drabjinovi porą konji wobroceł a to le je domovnjik, v chternim njicht nje mjeszkô. Vejle, te stopjenje szerokji na trzë voze i te słupë złoconi. Vjerzë mje, jô, jakbe mje chto mjechem v łeb chlasnął. Nomjilij bem wucekł.
Pon Czernjik, jakbe co mjerkovoł, wobrocel sę i kjivnął nom polcem.
— Pochadejta i nje bójta sę! Njicht vaju nje zje. Ale jak won sę obroceł na boczni stopjenje, zatrzimało mje raptem vjidzenjé straszné: Tam, chdze sę stopjenje rozchodzełë na levą i na pravą, pod scaną sedzała wona, zdrzącô ku mje z czornich lom v gnocannich licach — Smjerc, jakom ję wuzdrzoł na pustkovju, klepjącą kosę za stodołą. Sedzała i zdrzała prosto przed sebje, a mje wod tego vjidzenjô serce bjic woprzestało i nji mogł jem kroku postąpjic. Trąba mje zaczął szarpac:
— Cuż cë je Remus?
Tej to vszetko zbladło i vjidzoł jem sę znovu v tim pańskjim domovnjiku. Trąba mje jesz szarpoł za rękov. A vesoko z bocznich stopjenji pon Czernjik veszczerzoł bjołi zębë i vołoł:
— Cuż va tam stojita, jakbesta wuzdrzała Smjerc? Pojta chiże i pokożta gębë vjesołé, bo jinaczi pon vaju przez wokno vënekô. Dalij smjecochë! Vjesołô będze noc, a va ję popamjętota.
Dziso jesz nje vjem, czemum szedł na takji przëroczenjé. Znac veższô jakô moc mje vjodła. Veszłasma tede za njim do dużi jizbë, chdze za stołem sedzało dvuch. Jeden vjekovi pon z licami statecznimi jak Bog Wojc ve vołtorzu, pełen poczesnoscë. Drugji vëdovoł sę młodszim i sedzoł z brodą żołtą i szerokjimi plecoma rozparłi na krzasle. Nad wokjem levim mjoł przëlepjoni flaster a levo ręka v czorni chustce podvjązani wo szeję zvjeszała sę na pjersach. Pon Czernjik sę z njimi przëvjitoł, tej zaczęlë korbac godką, chterni jô nje rozumjoł. Trąba mje pozdnji povjedzoł, że to beło po njemjecku. Służka v bestrich ruchnach, strzebnimi stronkami wozdobjonich, przëstavjił Trąbje i mje stolik małi v norciku przë dvjerzach. Na stoliku postavjił butelkę z gorzołką i dva kjeliszkji.
Trąba so też nje namiszlającë naloł, ale jô nje pjił le patrzeł, co ti panovje tam robją.
Pjisoł pon Czernjik jakjis cerografë na dużim papjorze. Sztot pjisoł, tej znovu szvargotelë, potim won zos pjisoł. Na wotmjanë to szło dłużij njiż godzenę to jich pjisanjé i szvargotanjé. Wob ten czas jô też i zaczął pozerac po scanach. Na jedni scanje vpadła mje v woko tarcza dużô trzëkańczastô z vëwobrażenjim Grifa, chturen zamjast telnich szper stojoł na rebim wogonje. Ponjiżij vjisała szabla v pochvje ze skorë szerokji, wozdobjoni szklącimi kamiszkami. Rączka szablë mjenjiła sę złotem i drogjimi kamiszkami.
Pomesloł jem sobje:
—To je gvesno szabla, chterną bronjilë przodkovje dziseszigo pana svoji zemji wod njeprzijocela, chternich jim Smętk naprovodzoł. Ale jich potomk ję dziso przedaje za mjeszk złota. — Vstid jimu!
Tero jô sę znovu z wuvogą przëzdrzoł tim trzema przë stole. Ten z vezdrzenjim pełnim poczesnoscë beł pon. Jimu podoł pjoro pon Czernjik do podpisanjô. Podpjisoł dreżącą ręką wod njewubetku dusznigo. Ale mje sę zdovało, że v ti chvjilë wuderzeła szabla na scanje wo tarczę z rebogrifem. Po njim podpjisoł nen młodszi z żołtą brodą i flastrem nad wokjem. A jak wobaji podpjiselë, tej pon Czernjik vzął i pjoro rżnąl na stoł, klepnął v ręce, jaż sę rozległo i zavołoł:
— Kuntrakt podpjisani — tero muzikańce grej!
Trąba też zaru zaczął skrzepjice strojic. Ale pon sę nom tero nopjerv przëzdrzoł z wuvogą. Tej rzekł do Czernjika:
— Zkąd vë tich dvuch wodrzemjechóv vëdobelë, panje Czernjik?
— To nje są njiżodni wodrzemjechë wodrzekł pon Czernjik, — le dvaji Kaszubë, co wumjeją co vjęcij njiże jinszi ludze. Ten tam njevjelgji to Trąba, muzikańt znani na cahch Kaszubach. Na vjesoła i na pogrzebë, na łzë serdeczné i na rozvjeselenjé serca won grac wumje. A nen dregji dżiżanga jakjich mało, to Remus, jego kamrot. Won mô takji woczë, że vjidzi czego zveczajnje ludzkji woczë nje vjidzą. Movję vom panje, że kjejbe vasza Smjerc sedzała za dvjerzami na stopjenjach, won be ję vjidzoł.
I kjivoł do mje głovą przëtim, a jô sę dobroł v ti chvjilë:
— Won Czernjik ję vjidzoł też!
Mrovkji mje przeszłë po plecach. Przeżegnoł jem sę krijamko pod vampsem i rzekł jem sobje:
— Pocuż të, głupi Remus, vlozł v takji tovarzestvo?
Ale Czernjik smjoł sę:
— Ha ha! Cuż za glupstvo mje vëszło z gębë! Gadac wo smjercë v taką noc! Przëprovadzeł jem dvuch dobrich Kaszubóv, panje dzedzecu, żebesce sę z njimi przed woddzękovanjim jesz naczeszilë. Ko vë jesce rovnak rodem Kaszuba i to jesz ze storigo rodu.
Pon dzedzec machnoł ręką i zrobjił krzevą gębę.
— Jakji jô tam Kaszuba? V moji herbovi tarczë vëwobrażenjé Grifa z rebjim wogonem, to jedinô pamjątka kaszubskô. Dzis panóv kaszubskjich ju nji ma, a wo ten lud prostich chłopóv i rebokóv jô nje stoję.
— Gvesno! — wodrzekł pon Czernjik, smjejącë sę. —
Jakuż vom, takjimu panu, przëznac sę do przijacelstva z njimi? Kjej vë ztąd do Berlina pojadzece, to pon Miller — i pokozoł na tego ze żołtą brodą vnetk wostatnich Kaszubóv ztąd vëporaji abo jich przerobji na svoje modło.
— I dobrze zrobji! — rzekł pon dzedzec. — Bo wnvożce sobje! To norod co żëc nji może a wumrzec nje chce, jistamańtnje jak dżod v szpetolu. Cuż wonji mje tu nje naprzikrzelë sę, żebem kaszubskji zemji v cuzi ręce nje przedovoł. Ko wona, co sę teczi Zvadë, moją jesta i mogę z nją robjic, co mje sę vjidzi.
— Provda! rzekł Czernjik. — Dlotego też vaju sin mô rozum że na litkup nje przëjachoł. Jakżeż won pjisoł? — Wojcze kochani! Pocuż jô mom jachac na to nasze pustkovjé pełne much i przedpotopovich Kaszubóv z jich smjeszną godką? Moje sostrë dziso są roczoné na bal. A jô pudę z njimi. Przëznajece som, że ta sprava mô vjększą vogę njiże vëzbëcé kavałka kaszubskji zemji, za chturną vom dobrze zapłacą. Przëjadzcele czim rechlij z pelnim mjeszkjem !
Pon machnąt ręką.
— Provdę mô! — Ale rovnak mój rod tu sedzoł przez długji szesc set lôt. A moglëbe dzecë so jaką pamjątkę zabrac!
— To njech vezną tę dekoraceją! —rzekł pon Czernjik i pokozoł polcem na scanę, chdze vjisalë tarcza i szabla.
Pon vezdrzoł, zaczervjenjił sę i zavołoł:
— Vjina!
Przëbjegł służka stavjac butelkji a pon Czernjik zavołoł:
— Tero grej, Trąbo, a Remus njech spjevô!
Ale Trąba sę rozesmjoł:
— Tec jô ju vom povjedzoł, panje, że won nji może spjevac, bo mô skażoną godkę.
— To njech dô poku. Ale jô cë movję, że won jesz dzis spjevoł będze. Tero le grej!
I Trąba vzął skrzepkji i groł. Ale jô sę sparł wo stoł i zdrzoł na tich troje za stołem, jak wonji pjilë i sę vjeselilë. Ten kaszubskji pon, chturen nje chcoł bëc Kaszubą, smjoł sę do tego ze żołtą brodą. Vjidzoł jem tę pjękną jego gtovę im sę dzevovoł, że v nji sę mjesceło tile statccznoscë. AIe jak won gębę wotvorzeł i sę smjoł, tej tę całą pjęknosc jakbe złi duch jakji zdmuchnął. Beła ta głova jak snożo malovani gronk, z chternigo vëlelë staré mocné vjino.
— Takji są dzeje nasze! — pomesloł jem sobje, — jak mje je vëkłodoł pon Jozef na pustkovju. Stari rod tego pana vëtrupjoł wod strzodka i tero go wobalô ten ze żołtą brodą i Smętk, co v postaceji Czernjika spjisoł cerograf pravni. Dzivno mje ten ze żołtą brodą przëboczoł kogus znanigo, alem nji mogł sę dobrac kogo.
Trąba groł. Jô zaczął jem sę przësłuchivac jego noce. Takji bjedni i żorotni, jak won beł, a jednak mester nad mestrami. To co jô mesloł, to povjodała jego nota v takji sposob, jakbe malorz sztuczni malovoł żevimi krosami v błoh dzeń szari wobraze czężkjigo snu z nocë. Po chvjilë pon Czernjik sę do naju wobroceł i zavołoł:
— Trąbo! Vez sę tero do gromadë, bo jô cë tero co zaspjevom, czego tvoje skrzepjice jesz nje grałë. Boczë, żebe cë sę nje rozlecałë:
Czornô noc! Złotô noc!
Jakoż vjelgô tvoja moc!
Tvojim płoszczem z szklącich gvjozd
wukrivosz vstid ludzkjich gnjozd.
A co bjołi nałgol dzeń,
zdradno dzeląc vjid i ceń,
to v głębokjim tvojim dnje
jak sen czężkji wutonje.
Strącivszë të gvjozdę dnja,
nocnim duchom zavoła,
be za starżą tvojicli brom
folgę delë vjelgjiin snom,
chternich moc jich będze gna
za grańce Dobra i Zła...
V vątpjach zemji pomsta drżi.
V vątpjach zemji stolim spji.
Porene won vjekóv dnja
krok postavjił v rzekji dva.
Nasze czorné vojsko v skrach,
vojevodą jego Strach,
przed nim Zdrada, Gorz i Buńt
zvalełë stolima v gruńt.
Naszich kopet końskjich grzmot
mocą jimu pjersą zgnjotł.
Jaż zabetô volô krvji
v płom krevavi buchla z nji.
Prożni wogjiń, prożni trud!
Żodna klątva, żoden cud
nje vëbavji żodna inoc,
kjej ju gorą jadze Noc.
Komu jutrznjô rożovô
v kręceszk Słuńca vjarę dô,
wumjerô ten v vjidë dva:
bjedni stvor Słuńca i Dnja.
Takji pravo, takji rząd
bjerze stvor i karno ztąd.
Ale kogo rodzi Noc,
timu z pjekjeł płinje moc,
rovno vożi Cnotę, Grzech
i sę smjeje Smętka smjech,
co nad mogjiłami grzmji
jaż sę Słuńce vëpoli
i pod berło veznje svjat
Vjeczni Nocë majestat!
Tak spjevoł Czernjik. Jô tero vjedzoł, że to poprovdze spjevô Smętk. Njico jakbe ve mje wuderzeło i mjc porvało v gorę, żcm iiiuszol wodspjevac na jego spjevę pjekjelną:
Czorni duchu! Prożni strach!
Grozisz vojskjem v smolnich skrach.
Vëprovadzą Boskji starże
Słuńce v vjeczné kołovaże.
A ten stolim z dvoje rzék,
co przëgnjetłi v grobje legł,
jesz mu jutrznjô rożovô
zmortvichvstanć zëcé dô,
be povstavszë z mogjił grzępë
vojsko tvoje rozbjił v rzępc.
Tej rozprisnje v smolnich skrach
żadni vojevoda Strach.
Prożni Czorta gorz i szur.
Pożdej! Jesz zapjeje kur!
— Ha, ha, ha! smjoł sę Czernjik Nje vjedzoł jô że Remus spjevol będze?
— Ha, ha, ha! smjoł sę dzedzec. — Znaję jô rożné godkji ludzkji, ale takji jô jesz nje czuł.
— To je godka ricerzi Słuńca! smjoł sę Czernjik. Vëji jesz nje rozumjece, ale za chvjilę małą będze wona vom vjadomô.
Pon na to zavołoł:
— Dac mu szklonkę szampańskjigo vjina, — njech spjevô. Wostatni vjeczor v tich murach njech minje vjesoło.
I zaru mje postavjił służka długą, v dol spiczastą szklonkę z vjinem szumjącim. Ale mje njico wosamętało, żem nje beł sobą. Porvoł jem i rżnął szklonkę wo podłogę, chdze wona na perzenë sę rozprisła i podnjosł jem rękę ku timu kaszubskjimu panu, chturen pod wopjeką złigo ducha tatczeznę svoją przedovoł:
Smętk cę spętoł, spętol Złi!
Mjoł jes zemję, nji mosz ji!
Mjoł jes tonje na jezorze,
nad polami woko Bożé,
błogosłavjąc worni gon,
dovato cë chlebni plon.
Mjoł jes młinë v gardle vód,
a pod lasem stari rod,
tvojich przodkóv v 1asu cenji,
z pokolenjô pokolenjé,
długjim rzędem v grobach leżi,
jak wuspjoni rząd ricerzi.
Żebes za dnja vzął kjij v rękę,
po granjiczną Bożąmękę
wobszedł i ten wuzdrzoł mol,
może be cë belo żol.
Mjast to gnjozda wojcóv strzec,
volisz, zdrajco, nocą zbjec.
Smętk cę spętoł, spętoł Złi!
Mjoł jes zemję, nji mosz ji.
Mjoł jes honor, mjoł jes czesc,
Hańbę będzesz jesc,
bos të voloł zlota trzos.
Takô klątva na tvój vłos.
Za dvjerzarni stoji kat!
Duszęc porvje Czorta brat!
Zemja vëplunje tvój scirz,
njim na grobje stanje krziż.
Złota vëschnje mętni zdrój,
strechem będze potomk tvój.
Kark mdze v cudze jarzmo gjąc
i mdze tvoe jimję klnąc.
Zëcé tvojich belnich cór
będze jak kjej letkji vjor.
A jich cnotę, njicpote,
zjedzą psë, zjedzą psë '
Nje vjem, zkąd mje sę ta smjałô spjeva brała. A co nodzivnjejsze vimova moja v ti chvjilë  — czuł jô to dobrze  — nje bela vimovą Remusovcj, ale czestô i wostrô i cvjardô, jak stol. Vjidzoł jô że i ten zaprzańc pon ję rozuinjoł. Bo krev mu buchła do głovë, a lica jego czorno zalecałë. Ale jô nje boczeł na to, lem skoczeł i zervoł ze scanë nę szablę, co tam vjisała pod grifemrebą. Dobeł jem, chvecivszë za złotą rączkę, klingę łiszczącą a tn vëlecała z pochvë z jęklevim vestchnjenjim. Tę jô vzął złomoł na kolanje a ji kavałkji cesnął jem dzedzecovji pod nogji. Na to skarnjô mu zbladła. Tej zalecała czervjono jak krev, a potim stała sę czornô. Zavrzeszczoł njico, vstoł i wupodł czężko nazod na krzasło. Głova mu zvjisła na pjersë jak wumarłimu.
Zervelë sę vszescë. Przëpodł do njego ten z żołtą brodą i go szarpoł zdrovą ręką. Ale Czernjik rzekł:
—Won nje żije! Ale kuńtrakt podpjisani. — I klasnął ręką v stoł.
A Trąba v wosamętanju jakjims vstec groł a groł.
Ale nen z żołtą brodą vezdrzoł dzekjimi woczami na mje. Gęba mu sę vëdłużeła jak wu dżenji a z woczu priskałë zeloni parminje. Terom sę dobroł:Tec tobeł nen Strach z nocë ve młinje.
Chcoł sę na mje porvac, ale namesloł sę i wodemknął wokno. Tero czuc beło, jak ludze folvarkovi przë harmonjice pjijani spjevelë i sę radovelë Tak won sę vëchileł z wokna i do njich zavrzeszczoł:
—Pon zabjiti! Bivejta ludze i chvitejta zbojcę!
Zrobjiło sę cecho na woborze. Ale Czernjik sę vëchileł z wokna i zavołoł:
— Pjijta dalij ludze i ceszta sę, bo pon vaju żije!
Z dołu wodpovjedzalë mu vivatë. Tej Czernjik pozdrzoł na mje, wusmjechnął sę dzivnim smjechem i rzekł:
— Remus, ricerzu Słuńca, ma sę jesz będzema vjidzała.
Jak pjijani tak jô vëszedł na doł. Njicht mje nje zastąpjił drogji. Vëdobeł jem moję karę z tovarami z vozarkji i karovoł, chdze mje woczë njosłë, v cemną noc. Po chvjilë jô wuczuł krokji kol sebje. Beł to Trąba. Całi szturk szłasma v gromadze jakąs polną drogą, nje rzekłszë słova do sebje. Chdze sę rozchodzelë drogji na levo i na pravo, tam ma stanęła. Chdze jisc? Trąba, drapjącë sę v głovje, rzekł:
— Zdrzë! Tim spichem na pravą rękę jidze sę do młina. Ale żodne dzesęc konji mje tam dregji roz nje zacigną. Ale tu navprost całą noc nom trzeba przevandrovac, żebe zańsc do ludzkjicli chat. Ale jô jem vjarë, żebe le żevo ztąd v jimję Boskji.
Vzęłasma sę tede i szła spjeszno tą drogą. A beło mje dosc czężko, bo szło pod gorę. Zaczął też dąc vjater nom v woczë, czim veżij tim mocnji. Po poł godzenje drogji trząsł nami tak mocko, że stanęłasma na gorze, be wodpocząc, bo dalij szło ju v doł. Wobroceł jem sę za sebje. Trąba skozoł polcem na dalekji vjidë, co sęv dalekjich woknach żolełë i rzekł:
— Tam ma dzisu beła. Cuż to beła za pjijateka, pjisanjé kuntraktu i spjevanjé? A ten pon, co sę czorni zrobjił wod tvoji klątvë! Remus, co v cebje vjachało? Zrazu spjevoł jes godką Remusovą, ale pozdnji, jak ksądz v koscele. Kożdé słovo beło rozumjec, jakbe chto jmszi przez cebje godoł. Rozum mje sę mjeszô. Ten pon Czernjik, beł won to jistnje cze też v jego postaceji jakji czort z pjekła? A nen ze żołtą brodą? Remus, nje beł to ten Strach ze młina? Mocko mje sę zdaje. V jimję Wojca i Sena...! Ta gorzołka mje sę wodbjijô smołą! Bełasma gvesno v tovarzestvje jakjichs pjekjelnjikóv. Bogu czesc i chvała i Nosvjętszi Matce, żesma ztąd duszę zdrovo vëdobeła!
Tak godoł Trąba, zdrząci na dalekji dvor. Ale jô vjidzoł, jak bjoli sztołt vëszedl njedaleko wod nich vjidóv dvorskjich. Vesoko nad njim na długjim drągu łiszczala sę kosa. Ale nje szedł za nami, lev stron na pola.
 


 
XX
Remus i Trąba na Glonku
i tańcującô kopjica sana.
Vjater rosł wob czas, jak żesma vandrovała dalij jaż dął tak mocko, że nje doł nama postąpjic. Szamotani przez dzekjigo kręcka, Trąba mje vrzeszczoł do wucha:
— Nji ma radë, Remus. Nje duńdzema. To Złi jadze z potępjoną duszą do pjekła i robji takji szor. Vjidzisz të nen stog v polu? Tam pojma! Won naju wod tego pjekjelnigo vjatru zastavji.
Tak ma sę wobroceła v pole i v nim stogu nalazła bezpjeczni noclig.
Porene wobudzeł naju dzeń szari i komudni. Zemno beło, ale vjater popusceł. Trąba sę trzimoł wobjema rękoma za głovę i stękoł:
— Pjekjelni to tam vczora bel trunk. Młińskji koło sę uwobrocô v moji głovje. Vjidzę jak przez dokę. Nje stoji tam naprocem las? Stoji. Pojma i wugotujma sobje co cepłigo, bobes jinaczi muszoł mje vladovac na karę i vjezc jak celę na jarmark.
Pod lasem giębokji rov dzeleł pole wod lasa. Vjednim molu z ti stronë pola stojoł vjelgji kopc granjiczni. Za tim kopcem v rovje beło cecho jak za zopjeckjem. Trąba tam zlozł, be wogjiń wobskocac, jô vzął trigjelk, be szukac vodë. Kjej jem sę vroceł z vodą z mołigo błotka dobetą, Trąba ju sę grzoł przë vjesołim wognju ze suchich knepli v lese wuzbranich. Jô sodł z drugji stronë i beło nom cepło jak v jizbje. Trąba chvjądnąvszë sę jak pjes, kjej bjedę ze sebje strząsô, rzekł:
— Remus, żebe to ludze v casnich jizbach mjeszkająci vjedzelë, jak to przijemno grzoc sę pod lasem przë wognju, tobe zervelë svoje dachë i mjeszkivelë pod wurzmą. Njijak mje dodom anji do moji zdovani Trąbjinë nje cignje. Mje sę zdaje, że jô mom noterę nich skorcóv, chternich tam karna vjidzisz na polu. Bele mje mój kapuscani łeb tak mocko nje boloł!
— Vdzek tobje! — pomesloł jem. — Pocużes pjił trunkji nich pjekjelnjikóv ti nocë?
Trąba moje mesle zgodł i tak povjedzoł:
— Remus! Jô vjem, co cë v głovje. Jakuż jô nji mjoł pjic, kjej mje przëroczelë a gorzołka vonjiła pjękno jak setmë grzechóv głovnich? Może leż mje i ta moja gra do głovë poszła, bo i ta beła pjekjelnô, jakbe mje trzimoł łęczk złi duch z pjekła.
—Tak też beło! — rzekł jem.
— Wobaji bełasma wosamętani, bom cę takjigo jesz njevjidzoł. Ale rozvożivszë so v rozumje akuratno vszetko, povjem cë: Z nami zle! Bo cuż? Pobjiłjes Stracha ve młinje, połomoł jes szablę panu, że go wod gorzu paraluż trzasnąt. Żebe nje ten Czernjik, tobe ludze bëlë zaru nad nami sąd spravjilë, a Pon Bog vje, jakbesma beła z jich rąk vëszła. Woboczisz, że wonji nasłą na naju szandaróv i naju do sodze zamkną.
— Bog jich tam vje, co wonji zrobją! — rzekł jem do Trąbë. Tec jô so le spravjedlevje postąpjił, a të, Trąbo, njijak nji mosz vjinë.
— Zjédzma noprzod — rzekł na to Trąba. Może Pon Bog mje natchnje potim jaką meslą!
Zaczęłasma jesc i pjic. Zemnjice sę rozbjegałë pomału wod cepłigo chopanjô słuńca, a nom v rovje za wurzmą beło cepło i mjiło. Całé karna skorcóv po polach skokałë, vëcigającë na gvołt robaczkji z kurząci zemji. Stari jozc, bjedni i vëgłodnjałi vëlozł njedaleko wod naszi durë i sedzącë v rovje zdrzoł zaspanimi woczoma na naju. Trąba postrzegłszë go rzekł:
—Vejle. Remus! Nen stari jozc mô naju za svojich. Vje won, że më jimu krzivdë nje zrobjimë. Chcołbem też bëc takjim jozcem, a njima v tim grzechu, bo choc to njemové stvorzenjé, to jednak trzimô przëkazanjô naszi svjęti vjarë. Wob całi post won posceł i nobożnje lizoł pazurë i dlotegoje tero takji bjedni. Bivszë njim, mjeszkołbem wob zemę v głębokji jomje pod korzenjami storigo dęba i słuchałbem notë, co v korunje dęba vesoko nad zemją graje. Bele moja jozcenô na mje peska nje vëvjerała, bobem v takjim razu wucekł choc do vjilkóv.
Jakżesma sę najadła i napjiła v nim cepłim norciku pod gołim njebem modrim, Trąba vestchnął i povjedzoł:
— Nji ma czego żdac! Jesma, jak ten jozc i ten zajk i te skorce na polu, zdani na wopjekę Boską jediną. Ludze za nami będą szukelë, a chto vje, cze i kjede naju przetrzimają? Pokąd të, Remus, bet jes po vodę, wułożeł jem so v głovje tak: Jidą krziżovi dnje. Tej z całich Kaszub zbjerają sę ludze naszi v Koscerznje na kompanjiją do Vejherova. V ponjedzołk reno wonji vëmaszerują. Dziso momë czvortk. Kjej ma sę v njedzelę dostanjema do Koscerznë, tej tam będze takô gromada ludztva, że chcołbem vjidzec tego szandarę, cobe naju vëszukoł. Bo cuż të meslol? Njech v karnje szarich vrobli chto naleze pravje jednigo, co zakozanigo bączka zjodł, kjej tu jeden vëzdrzi jak drugji. Tam ma zgjinjema jak zorna pjosku. Tvoję karę të muszisz chdze v Koscerznje v pjerszich chałupach mjasta wostavjic, bobe cę po nji poznelë. Bo że të jezdes takji vesokji dziżanga, to znovu nje je tak zle. Będze tam chłopóv z nad Vdzidzkjigo jezora, z chternich też czasem możno zrobjic dvuch. A krom tego z gochóv. Bo tam v parafijach borzestovskji, brzezińskji i konarskji rosnje dosc tile dovnich vaspanóv, długjich jak drągji. Jesz dziso poznac, że jich przodkovje chodzilë v żelaznich blachach i jezdzilë na vesokjich konjach. Z timi të sę trzimej v gromadze, a żoden szandara nje poznaje, że të ten Remus, chturen panu szablę złomoł i Stracha rżnął na młińskji koło.
Beł jem vjarë, że rada Trąbë je dobrô. I przëboczeło mje sę v ti chvjilë, jak mje no potcevi Mjichoł i Marta na pustkovju zchovelë v sklepje wod bulev przed pomstą Golijatovą. Tak jem wodpovjedzoł Trąbje:
— Njech tak będze!
Trąba kjivoł z wukuńtańtovanjim.
— Bjedni Remusu! Cużbes të zrobjił beze mje na tim svjece, pełnim njedobrich ludzi, bjesóv, strachóv, czernjikóv i szandaróv. Vjele vodë wupłinje, njim të nabędzesz svjatovigo rozumu. Bo jak go nje nabędzesz, to prędzij abo pozdnji stracisz so kark i będze po tobje.
Tak jô sę pitoł:
— A jakjim sposobem të, Trąbo, nabeł jes svjatovigo rozumu?
— V srodze wostri szkole. Za knopjęcich lôt tak sę do moji skorë dobjerelë i tile mje v nji dur narobjilë, że vszeternostek dech, potrzebni mje do granjô na trąbje, dziso szedłbe mjimo, kjejbe mje Pon Bog litoscevi nje beł za darmo vëgojił, bo na krovca jô nji mjoł sposobu. Ale kjej jô dorosł, tej jô ju nje żdoł jaż mje durë porobją, le vzął i ze skrzepjicami szedł i z trąbą, chdze nije lubjilë. A chdze mje njechcelë, tamem sę nje morzeł. I z tim mje je dobrze. Żebe nje ten svjęti stan małżeńskji, chturen mje trzimô v gromadze z moją bjałką Trąbjiną, to rzeczę cë, Remus, że szczestlevszigo człovjeka nje bełobe na Bożim svjece. Ale bodejże jedno vjeczné wutrapjenjé Pon Bog kożdimu człovjekovji wostavji, cobe po smjercë vjedzoł so njebo szatnąc.
— Żebe le sę dostac do njeba!
—Remus! — wodrzekł Trąba. Chto mô cziszczec na zemji, czimu be sę nji mjoł po smjercë do njeba dostac? Doznajesz të sę tego jesz na tvoji vandrovce, kjej słuńce cę poskvarzi, a mroz cë dotnje. Mje mój duch movji, że co mje teczi, to mje nalezeta roz njeżevigo na polu, jak smjecocha bjednigo, leżącigo brzuchem do gorë i vëgasłimi slepkami patrzącigo v njebo.
Vzął Trąba i vrzuceł porę knepli v wogjiń, jaż zatrzeszczało skrami i rozmiszloł nad svoją dolą vanożącigo muzikańta. Tej zaczął dmuchac v wogjiń, jaż mu woczë łzami zaszłë a ku reszce vëcarł woczë, zchvjądnął sę jak pjes, kjej bjedę strząsô, i povjedzoł:
— Roz vjilka wutłuką! Vrocma sę do naszigo zameszlenjô. Do njedzeli muszema sę chdze zatacëc. A jô vjem chdze. Do vjeczora, żeli będzema nogji dzirżko vëcigata, duńdzema do vjelgjich vód jezora Vdzidzkjigo. Tam wusadło kjile vjosk, pełnich rebackjigo norodu, najego bjołich brzegach. Vjem na tich vodach jednę vispę, chterną zvją Glonkjem. Tam ma sę zatacema. Żevnotë jô ze vsë przënjesę: bulev, krep, a na sledza z karczmë të mosz może porę detkóv przë sobje?
— Mom.
— Tej vszetko je v svojim porządku. Le wob drogę womijac będzema vse, bo kaduk nje spji. A może naju będą gonjic?
Vjeczorem tegoż dnja wominąvszë Vjele, zkąd daleko vjitalë cebulovaté vjeże koscoła, doszłasma do knjeji, pustkovjô, wukretigo nad wotnogą Vdzidzkjigo jezora, chdze nom delë jesc i pjic. Potim wobeszłasma lasem do Plęs. Ju naszła noc i cemno sę zrobjiło na svjece i cecho. Le z daleka czuc beło wujadanjé psóv. Ma szła brzegjem, żebe nalezc jakji czołen i puscëc sę na njim po vodze ku wostrovju, na chternim Trąba nom noclig namjenjił. Nalazłasma go nareszce a v njim vjosło. Vëlałasma tede z njego vodę, zapakovała moję karę i tovarë i puscełasma sę na cemné vodë. Vjosmjącë rzekł Trąba do mje:
— Mom nodzeję v Bogu, że naju naprovadzi, chdze not. Le sedzë cecho, żebesma sę z tim czężorem na czołnje nje przekolębrovała, bo chocbesma sę retovała płivanjim, to tvój sposob całi zjadłobe jezoro. Zdrzë brace, przed sebje! Żeli rechłij njiże jô v ti cemnoscë wuzdrzisz jakji brzeg kraju, to rzeknji. Bo podług mojigo wobrachunku jadzema prosto na Vdzidzkji wostrov a ma chcema na Glonk. To też jak nom przińdze jakji brzeg na woczë, skrącema na pravo i vedle brzegu pobjeżema, jaż won sę skuńczi. Tej le kavałuszk wotvarligo jezora nom przińdze przepłenąc, a Glonk jak vesokô wopoka vstanje przed nami.
Przeprava nasza wodbeła sę jak Trąba sę spodzevoł. Po godzenje jazdë czołen nasz zaskrzepjoł na pjoskovatim brzegu. Vëskoczełasma i vëcignęła czomo na brzeg. Przed nama wodemkła sę łączka, wodgrodzonô wod brzegu pasmem zelonigo brzidu. Przeszedłszë łączkę naszłasma gruńt, chturen vesoko i przidkjim spichem szedł do gorë. A na gorze krom cemnoscë vjidzec beło grebi wuzimkji vesokjich drzév lasu.
Kjej jesma doszła pokuńc łąkji, Trąba sę stanovjił i rzekł:
— Ha! Tu ma sedzema, jak ve fortecë. Chto do naju chce przińsc, muszi przez głęboką vodę. Choc cali rok v koło tu sedzec besma mogła i njicht be wo tim nje vjedzoł. Bivało, że naszich jeden, kjej mu pruskji prava dokurczełë, zataceł sę na jezorze, a kjej go z jednigo wostrovu vënekalë, na dregjim sę zchovoł. Bo żebe to nje beło tak cemno, tobes vjidzoł, że wod połnocë i wod połnjô tich wostrovóv je tu kjile.
Mje beło tero naborżij wo to, żebe położëc tovarë na jakjim suchim molu i je wod vjilgocë z gorë wochronjic. Ale Trąba ju wo tim som mesloł.
— Noprzod — rzekł — vëcignjema czołen dobrze na kraj, cobe go nom voda nje zabrała. Tvoje tovarë mogą tam v ti chvjilë jesz bezpjeczno leżec, jaż vëszukoma sobje leżą. Jô tu wod tile czasu nje bivoł, że po wocemku nji mogę sę wod razu rozeznac. Ale pożdejma godzinkę, jaż mjesądz vińdze i sę kąsk rozvjidnjeje. A wob ten czas sadnjima nad kańtą lasu pod drzevami.
I szedł przede mną vesoką wurzmą przidko podgorę.
— Le trzimej sę krotko slode mje! —rzekł—cobes nje wupodł mjedze korzinje i so jakjigo gnota nje vëdjidł. Bo doktora tu bes na całi wokrąg nje dostoł. Tu ludze wod vłosnigo doktorovanjô i vłosnich lekóv wumjerają.
Za chvjilkę ma sę vëdostała na rovné i wusadła na mechu pod vesokjimi chojnami. Letkô doka płenęła gorą i gladzeła vodë tak, że jezoro leżało cecho, jak stolim drzemjąci. Leno letkji plusk, jakbe chlichanjé moligo dzecka, chvjilami wuderzoł wo brzegji.
— Czuł të, Remus — rzekł Trąba. jak to z ti vodë czasem na brzegu zapłacze? To są dusze wutopjonich rebokóv i proszą żijącich wo  "vjeczni wodpoczink".
Zmovjiłasma "vjeczni wodpoczink" za rebackji dusze a Trąba przeżegnoł sę i godoł:
— Żebe le ta doka sę chcałi rozińc! Bo z ludzi nom tu be njicht krzivdë nje zrobjił, chocbe tu beł chdze zataconi. Tu po vsach mjeszkają sami dobri ludze, gburzë i rebocë, co muzikę lubją barzo i mje dobrze znają. Ale mają wonji tu vjele gôdk wo topjelcach i wo dzevim łovcu, chturen sę taci po jezorze i po lasach vkoł i v borach mjedze jezorem i Juszkami. A jô cë sę przëznaję, Remus, tak jak lubję dobrich ludzi, tak bem nje chcoł nońc na takjigo, co z njim njigde nje vjesz, jak przińdzesz do szeku.
Wob ten czas porę razi voda wuderzela wo pjosk z takjim letkjim szumem jakji robji kosa, kjej ję założi v gęstim żece. Słabi vjater dmuchnął i zaszcmarzeł v czubkach drzév i rozervoł v kjile molach szarą dokę. Tero jô ju rozeznoł na dole przed nami dosc rozległą łączkę, za łączką krze, za krzami szeroką vodę, a za vodą jakbe wopokę, vëdvigłą z jezora.
— To je Vdzidzkji wostrov! — powuczeł mje Trąba. — Takji won długji i szerokji, że dva valné gburstva na njim stoją. Ale jak wonji chcą z krovą na jarmark, tej wonji muszą ję przez vodę vjezc. Zdrzë, tam na pravą rożovi vëchodzi pas nad vodą. V pol godzenje vińdze ksężec na njebje a ten vjaterk dokę rozgonji. Będze vjidno.
I vjidnjało dosc chiże. Szerokô, czervjonô, jakbe złotô stegna kładła sę wod ksężeca na jezoro, a jak ju szerokji rąb jego vëchiloł sę na podnjebju, tej jô ju rozeznoł dobrze przed nami łączkę a na nji ku mojimu dzevovanju trzë kopjice sana. Trąba je wuzdrzoł też, smjoł sę i rzekł:
— Co to za gospodarze v tich vsach, że dadzą sanu na łące zgnjic! Muszą go mjec dosc tile, kjej wo nje nje dbadzą. Będzema so tero szukała jakjigo szałasu, jak wonji go tu lubją vëstovjac, kjej wovcami potrov vëposają.
I chcoł vstac, ale sę zatrzimoł, pokozoł polcem na łączkę i rzekł:
— Cze mje le sę tak zdaje? Ale przisągłbem, Remus, że ta jedna kopjica sana sę ruchała?
Smjeszno mje sę zrobjiło, alem pitoł:
— A jakoż to kopjica sę ruchała?
— Ta, z chterni nen cenkji szach v gorę jidze!
Patrzę. Ksężec rozsvjeceł ju noc, tak że vszetko vjidzec beło jak za dnja. Ale na kopjica z drążkjem stojała cecho, jak te drugji dvje.
—Vjidzisz, że sę nje ruchô — rzekł jem. Ale ledvjem to povjedzoł, tak i jô vjidzoł, że ta kopjica sę jęła zibotac razem z nim drążkjem v ną i v wovą stronę.
— Cuż na svjece! — mesloł jem sobje. Na pustkovju Zobłockjigo czuł jem njeroz godkę wo tańcującich przed vschodem słuńca kopjicach sana, alem na woczë takjigo cudu jesz nje vjidzoł.
Trąbje sę zrobjiło straszno. Wuchvaceł mje za rękov i movjił:
— Remus! Pojma ztąd precz, bo tu njedobrze. Jakjis Złé nom kozalo vlezc akuratnje na Glonk, jakbe tu vjęcij wostrovóv nje beło. Poj! Tvoje tovarë jesz leżą na czołnje. Wodepchnjema sę na vodę i dalij. Popłinjema na wostrov Vdzidzkji, bleżij ludzi.
Ale jô beł czekavi doznac sę, co to za wukozka v ti kopjicë sana sedzi. Tak jem poceszoł Trąbę:
— Pocuż sę będzesz bojoł, kjej jes chrztem svjętim wochrzconi i Złé do cebje przistąpu nji mô?
— A może mje dobrze nje wochrzcilë! — vątpjił Trąba. — Bo to ju tak dovno, że jô so tego nje vdarzę. A chdze moji kmotrovje sedzą, tego jô nje vjem. Może też duch tego pana ze Zvadë, cos të mu vczora szablę złomoł, v nocë zachodzi nom v drogę. Jô cë lejedno povjem: wucekejma pokji czas!
— A nacuż të mosz svoję kanonę? — rzekł jem. Vez i zagrej "Chto sę v wopjekę" , a żeli to je Złé, to wono sę zaru wuspokoji.
Moje słova trafjilë Trabje do serca i dodalë mu ducha. Vëdobeł chiże z dreżącimi rękoma z mjeszka na plecacli svoję szklącą trąbę i jął dąc. A głos jego trąbë wod razu povtorzelë drzeva i posłałë dalij na ceché vodë jezora, na wostrovë i na dalekji chatë ludzkji.
Patrzełasma tero woboje. Na kopjica z drążkjem stojała całą chvjilę cecho. Ale ledvje Trąba woprzestoł grac, verazno i pevno jęla sę kopjica po łączce czołgac ku nama, co jednak strasznje vëzdrzało.
— Nji mom tile dechu — rzekł Trąba — żebe grac dalij. Vezma, Remus, nogji za pas pokji pora.
—Sprobuj jesz roz! — rzekł jem.
Ale njim Trąba vëdmuchnąc zdołoł pjerszą notę pjesnji nobożni, z kopjice doł sę czuc glos mocni:
—Tuńca!
I kopjica sę zaczęła zibotac i skakac jak v tuńcu, jaż mje mrovkji po plecach przelotivalë. Ale mój tovarzesz na głos "tuńca" rżnął svoję trąbę na zemję, krziknął "Jezus Marja!"  i szust! bokjem v krze, le za njim tak zaszorzeło.
Tero jô vstoł i żdoł, co sę stanje.
A kopjica czim krodzij mje, tim veżij rosła v gorę. Ku reszce z nji sano wopadło i stojoł vesokji chłop z dłiigą bjołą brodą, v skorznjach vesokjich, jak je rebocë noszą i z barankovą mucą na głovje. V ręce won trzimoł długą strzelbę. Tę won przevjeseł przez remję i vjelgjimi krokoma szedł ku mje. Jak naszedł na trzë krokji, stanąl, vezdrzoł z wuvogą na mje i rzekł:
— Njech będze pochvnloni Jezus Christus!
— Na vjekji vjekóv. Amen — uwodrzekł jem. Ale won sę do mje nje przëbliżeł. Mjoł mje gvesno za jaką wukozkę z lasa, bo moji godkji nje rozumjoł. Tak ma całą chvjilę na sebje patrzała, jaż sę njespodzevanjé doł czuc straszlevi rëk Trąbë:
— Ludze retujta, bo wutonę!
Beło to vołané z takjim strachem, że nen cuzi i jô bez nameszlenjô jęłasma sę przedzerac przez chroslë. I cuż ma wuzdrzata? Na zibji, co tam wod stronë jezora zelonimi kępoma pokretô stojała, Trąlia sedzoł veżij pasa v torfje, jak tam vpodł wucekającë i vrzeszczoł vnjebogłose, jak sę doznoł, że sę nji może vëdostac. Zaru też ten z kopjice sana wodpjął pas svoji strzelbë z jednigo kuńca i mu kuńc cesnął, żebe sę wuchveceł.
— Trzimej tero, Trąbo, a ma cę vëcignjema! — vołoł won do njego. Bjedni Trąba so nje doł tego dva raze povjedzec, le trzimoł dzirżko, a ma wobaji go vëcignęła na grąd. Woczapani beł bjedok torfovim błotem jaż po szeję, ale jednak sę mocko ceszeł, że retovoł żëcé. A ten z bjołą brodą rzekł:
— Stari Trąbo! Pocuż të wucekosz, kjej jô cę proseł, żebes mje zagroł do tuńca? Bo nje kożdi dzeń, choc të jes takji mester wod muzekji, przëdarzi cë sę worądz, żebe kopjica sana za tvoją notą tańcovała.
— Ha! To vë jesce, vaspanje!— rzekł Trąba. To vë bëlë ną kopjicą sana. Tero jô vjem, czimu moja kanona, choc jem z nji strzeloł boską notą, nji mjała do vaju mocë!
—  Cuż të chcoł, Trąbo? Nje sedzoł jô jak mesz, pokąd të groł svoję pjesnją? Ale nje vjesz të, że zveczajem kaszubskjim po pjesnji jidze skocznô nota? Pocużes të wucekoł, kjej jes mjoł do tuńca grac kopjicë sana?
— Jô le szedł woboczëc do czoma, cze go voda nje zabrała.
— To cë vłosni strach lechą drogę doradzeł i bełbe cę wutopjił. A przeznajesz, że kopjica sana anji cę zjesc anji cę wutopjic be nji mogła. Ten tvój długji tovarzesz je jinszigo ducha. Zdoł na mje jak mur, a jô sę przëznac muszę, żem go mjoł za jaką wukozkę, chterna mje zaszła v drogę na wukoranjé. Bo jak jem pochvaleł Boga, to won mje jakąs cuzą godką wodpovjedzoł.
—Won movji naszą godką — rzekł Trąba. — Le mô jęzek skażoni, tak że ludze jego godkji nje rozumjeją. Przezvjisko jego Remus, a tam na czołnje leżą jego to varë, chterne won ludzom przedaje: ksążkji, szkaplerze, guzikji, njitkji.
— Ha — rzekł vaspon — to të jes hańdlarzem! Nje vëzdrzołbes mje na takjigo, bo cë dzirżkosc z woczu patrzi. Chłop z cebje jak stolim, a serce mosz wodvożné. Volołbem cę vjidzec żołnjerzem, bo mosz vszetko, co do tego not a wurodą bes mogl vëstraszec v nocë człovjeka słabigo ducha.
I podol mje rękę mocko nją potrząsającë. Tej rzekł:
— A të bes też rod vjedzoł, chto jô takji? Njech cë Trąba povje!
— To je vaspon Mucha, pon Zoborskji, krol jezora! —rzekł Trąba. A vaspon stojoł woparłi na svoji długji strzelbje vesokji, zdrząci jastrzębjim wokjem na naju i vëzdrzoł poprovdze jak krol. Rzekł:
— I vjitom vas v mojim krolestvje jako gosci! — Le të. Trąbo, jidz i vëczap sę v jezerze, bo nje przëstoji, żebes jak jakji mulni czort wobrożoł moje woczë. Ruchna vësuszisz przë wognju. A të, Remus, jidz i zapolë nę kopjicę sana na pravo. Sadnji wod nji dva łokce na zemji, a nje bój sę, że tam mokro. Vkoł bo je porę łokci cvjardigo i suchigo grądu. Sedzë cecho i za mną sę nje wobzerej, kjej chcesz bëc mojim przejacelem. Jô za chvjilę sę vrocę!
Po tich słovach krol jezora długjimi krokoma szedł v las, a jô vzął sę i zapoleł nę kopjicę sana, jak won mje kozoł i sodł jem na zemji. Noprzod bjołi dim jął strzikac ze sana, tej załiszczelë czervjoni płominje a za chvjilę dużi słup wognja buchnąl pod gvjozdë i drugô krevavô stegna sę kładła na ksężecovą stegnę złotą.
Za chvjilę naszedł Trąba v koszulë, ruchna trzimjącë v ręku, a pod pochą pęk gałęzi leszczenovich.
Vjidzącë to, jô scignął ze sebje vamps i mu go doł, be sę njim przëwobłeld.
— Bog cë zapłac! — rzekł Trąba. — Cepło tu kol wognja, ale na koszulë sedzec jednak be beło njebelno. Jô le chiże moje ruchna na porę gałązach do wognja przëstavję, cobe sę vësuszelë. — A chdziż sę podzoł vaspon Mucha?
— Szedł v las i nje kozoł patrzec chdze jidze!
— Tak won vjedno robji! — wodrzekł Trąba cechszim głosem i jął wustavjac leszczenovi rusztunk przë wognju na svoje ruchna. — Ludze povjodają, że won tu v tim wostrovje głęboko v zemji mô jistamantni pałac, pełen rożnigo bogactva. Ale njicht nje vje do njego trafjic, bo won jesz njikomu drogji nje povjedzoł. Tero won pevno tam szedł, ale jô bem njikomu nje radzeł jisc slode. Bo choc won naszim ludzom jesz njigde żodni krzivdë nje zrobjił, to v ti spravje z njim nji ma żartóv.
I zchileł sę do mje Trąba, jakbe mje chcoł co do wucha povjedzec, ale sę wodmesleł, machnął ręką i rzekł:
— Njech kożdi som za svoje wuczinkji przed Panem Bogjem wodpovjodô! Ale to cë rzekę, że zle nom tu przë njim nje będze. Woboczisz, że won nom vëpravji kjezróv moltech.
Wob ten czas sano z vjerzchu sę vëpoleło, a z kopjice zaczęło mocko trzeszczec a płom mocni sę dobivac.
— Aha! — rzekł Trąba — to won tę kopjicę mô wod strzodka jałovcem zapravjoną. Woboczisz vnetk, jakji to dô wogjiń. Rebocë z nad jezora przë łovjenju zapolają jałovc i pol jezora njim mogą wobsvjecëc, kjej tego trzeba.
Po chvjilë — jak Trąba povjedzoł, vëbuchnął v gorę slup wognja a z njego szłë pod gvjozdë milijonë skri, jakbe zemja chcała drugjich tile gvjozd zasoc na njebje.
Vtim sę dałë czuc krokji, a v krąg vjidu vëszedł nasz krol jezora z flińtą v ręce i vorkjem na plecach.
— Na krolevskjim dvorze muszi bëc iluminacejô! — rzekł won, skazującë ręką na słup vesokji wognja i troje skri. — Ale jak ten wogjiń wupadnje, tej nalezema pod vęglami krolevską pjecziń, chterną sę będzema roczeła.
Tej wusodł kole nas na zemji i rzekł do Trąbë:
— Tero le mje zjim mój plecok z karku i vëpakuj na trovę. Nalezesz też v njim co dobrigo.
Trąba v mojim długjim vampsu sę zervoł zaru, ale noprzod sę vëvroceł, bo so nastąpjił na trokji. Ko mój vamps beł mu vjele za długji.
Vstoł i sę smjoł.
— Njigde jô vjęcij nje vlezę v cuzi ruchna. Kjejbem tak, bronji Boże, beł zavoroł głovą v ten wogjiń i so moje snożé lica przëskvarzivszë woszkaradzeł — cuż za kłopot dlo moji bjałkji Trąbjinë.
—Wo to njechbe cę nje bolała głova — wodezvoł krol jezora,— Vszescë vjedzą, że Trąbjinô wo cę tile dbô, co pjes wo pjątą nogę. I sę ji nje dzevuję, bo vanożëc volisz po svjece njiż doma dzecë kolebac.
— Jakuż mje doma dzecë kolebac, kjej mje Pon Bog żodnich nje wużiczeł?
— Bo Pon Bog vje, żebes jich dejadej nje vëchovoł. Krom tego, provdę rzekłszë, tvojigo mesterstva v granju be po tobje też v spodku nje vzęłë, bo jak ze svoją bjałką nje żijesz, to wona z jinszimi psë posô.
Vestchnąl Trąba i rzekł:
—Vjedno jô movjił: jakji biczk takji biczk, bele celątko beło! Ale celątka jak nji ma tak nji ma!
Wob czas tego podkorbjanjô Trąba zjąl vasponovji torbę z pleći, vëdobeł z nji chleba bochenk, masła gleń, trzë butelkji pjiva, kjile sztuk suszonich na rożnach rib, a ku reszce krotką i pękatą butelkę. Vszetko won powukłodoł na trovje, ale butelkę zatrzimoł v ręce, przezeroł przez nją pod wogjiń i povjedzoł:
— Provdzevô gduńszczonka z łososem i płivającim złotem! Njech Bog dô dobri hańdel Gduńszczanom, pokąd takji dobri trunk fabrikują, a zdrovje timu, co naju njim czestuje!
Jak przepjilë do mje, tej jô podzękovoł i wodmovjił. Vaspon na to povjedzoł:
— Kjej tak, to sę napji przënomnji pjiva koscerskjigo ze Żindovi brovarnji. Lepszigo v samim Gduńsku nje vëpjijesz. Godka njese, że jeden z Kaszubóv naszich zanjosł sądk tego pjiva przed kiwotko dvuma tęsącami lôt Panu Jezuskovji do stanji, jak sę wurodzeł v Betlejem. Svjęti Jozef ten trunk pochvaleł i poczestovoł njim Trzech Kroli... Do gorzołkji i pjiva przegrezema tich rib i chleba. A jak ten wogjiń wopadnje, tej z pod kaminji vëdobędzema połc sorena. I to, żebesta nje godoła po svjece, że krol jezora vaju bjedno wugosceł.
Tak ma tede tam zajodała i zapjijała, jaż wogjiń począł gasnąc. Ale żevi vęgle dovałë tile cepła, że sę sedzało jak v wogrzani jizbje. Na wokrąg dichałë vjelgji vodë a czuc belo vonją tego woddechu za secami, za rebami i jezorovą trovą.
Jak wogjiń vëgasł, bjesadovałasma przë ksężecovim vjidze. Ale vęgle na wognjisku sę żolełë i grzałë. Vaspon so zapoleł krotką fefkę, położeł na kolana przed sobą strzelbę, chterną znadz njigde z ręku njevëpusceł i zaczął movjic:
— Dobrze tu na tim wostrovje ve strzodku dużich vód, a nad głovą posova njeba z milijonami gvjôzd i dużim vjidem mjesądzovim. Pon Bog buduje vjększi i spanjalszi pałace, njiże mestrovje v Gduńsku. Jô sę czuję v tim pałacu provdzevim krolem. — Dobrze dlo vaju, żesta mje naszła dziso. A vëboczta nę komediją z kopjicą sana. Dzis to beł żort. Ale vjerztamje: Tą sztuką jô so njeroz retovoł svobodę a może i żëcé, kjej ne kęsi psë pruskji wobłavę na mje robjilë... Të na mje patrzisz, Remus, pitającim wokjem. Muszoł të rosc na barzo zapadlim pustkovju, kjej të nje czuł jesz wo krolu jezora. Trąba mje lepji znaje. Wuvożej: Jô jezdem krolem jezora i mom vojnę z krolem pruskjim. Won mô ludzi i vojska dosc tile, a jô le jezdem som jeden z moją vjerną strzelbą. Ale won jeszna mje njedobeł. Z mojigo gnjozda na Zoborach, tam chdze z vesokjigo brzegu moja chata zdrzi na vjelgji vodë, ztądka wonji mje vënekalë. Tam deszcz leje i słonuszko Bożé svjeci z gorë przeką rozervanich dachóv, a pod dachem gospodarzi moja bjałka z corką i senem. Jich dobetk jedna krova i jedna szkapa na tich dużich gruńtach. Bo kjejbe dachë napravjilë i dobetku sę dochovelë, tobe jim to zajął krol pruskji za te vszetkji sztrofë, jakji jego sądë na mje nałożelë.
Zemja moja rodzi woslë i wosocz, bo jô, ji pon, tacę sę na vojnje i nji mogę sę pluga jąc... Dobrze i cepło dziso przë tim wognju, ale jidą długji tidzenje, chdze jô so go wobskacëc nji mogę, bobe mje zdradzeł.  Dzis i jutro vszetkji lesni sedzą v Chojnjicach na jakjims svojskjim vjecu, chdze znovu jaką novą krzivdę ludzką wobmeslą. A z tich, co tu wostelë, szandaróv, njicht v pojedinkę sę na mje nje wodvożi, bo srodze mje sę boją. Dlotego momë dzis bezpjek i możemë wogjiń polëc.
Ale povjedztaż, co vaju dvuch sprovadzeło jaż tu na Vdzidzką Pustą? Cze va może też co przeskurzeła procem pruskjim zakonom?
— Cuż ma mjała przeskurzëc? — wodrzekł Trąba. Ko mojim rzemjęsłem je rozvjeselenjé serc ludzkjich, a Remus njedovno sę vëkluł na pustkovju jak pilątko ze skarupë. Ale ma nocovała na Zvadze ve mlinje, a tam Remus nocnigo Stracha zviczężeł i gorą koła młińskjigo na doł v rzekę cesnął. Tej bełasma na litkupje v Zvadze, a tam won panu storą szablę złomoł, wo co ten sę tak zajisceł, że go paraluż ruszeł i chto vje cze żije.
Vaspon vezdrzoł z wuvogą na mje i rzekł:
— Zvadzkji pon nje żije! Złé novjinë lecą pjorunovą chiżoscą. Ludze z Lipë wo jego smjercë dzivną godkę wopovjodalë. Movjilë, że Czernjik zaproseł do muzekji Trąbę v gromadze ze samim Luceprem v postaceji vjelgjigo jak vjeżô chłopa. A jak pon Zvadzkji podpjisoł kuntrakt, tej j przëskoczeł Złi Duch, skręcoł mu kark z tvarzą na plece, vëvlekł z njego jesz cepłą duszę i z nją kominem nekoł do pjekla. A zrobjił lecącë nad zemją takji vjater, że rebocë nji moglë łovjic przeszłi nocë.
Ale Trąba jął mu wopovjadac, jak to beło poprovdze. A jak skuńczeł, tej sedzałasma cah szturk cecho. Ku reszce rzekł krol jezora :
— Njech mu tam Pon Bog na sądze svojim vëboczi! Wod knopjęcich lôt won gardzeł svojimi. Sena i corkji doł vëchovivac v Berlinje. Tam wone wodveklë wod movë i wobeczajóv wojcóv svojich.
To ma Zoborskji na Zoborach są jinszigo ducha! Ma zachovała spusceznę po wojcach i z vrogami nje szła v konszachtë. A wod naszich prav nje wustąpjiłasma anji kroku. Bo też nasza. Zoborskjich — rozga — wod stolimóv pochodzi. A chtoze stolimóv rodu, ten gvołtovji nje wustąpji,  choba wuspji go sama smjerc...
Tej vëcignął rękę ku polarni gvjozdze i povjodoł:
—Tam z dalekjich stron, chdze mjeszkô Noc, takô godka jidze v naszim rodze. Przëszedł za dovnich czasóv stolim i zacząl mjeszkac na tim wostrovje. Jednigo rena z vesokjigo brzegu zoborskjigo szło dzevczę do jezora bjeliznę prac. Pjękné beło jak jutrznjô, woczë zdrzałë jak gvjozdë a smjeg nje je takji bjołi jak ji skarnje bełë. Stolimovji zapoleło sę serce i vzął i kriamko vëbudovoł głęboko ve vnętrznoscach tego wostrovu zomk peszni i v njim nagromadzeł vszelkjigo bogactva. Tej przejachoł czołnem i sę zataceł ve vjelgjich jałovcach zoborskjigo brzegu. A jak naszło dzevczę, tej vzął je ze sobą i beło jego bjałką... Wod nigo stolima ma sę takjimi dużimi chłopami rodzilë, że pobrzeżnjicë jezora nom delë przezvjisko Mucha. To przezvjisko przeszło v nasze dokumańtë. Ale Muchovje sę njigde krzivdzëc nje pozvolilë. Za dovnich czasóv bronjiłasma naszich prav przed mnjichami wolivskjimi, chterni nom zakozivelë rebjitvę na Gołińskjim jezerze, chterno stari ludze nazevelë Lelekovnjicą. Tej mjałasma przezpravë z Krziżokami, chterni Zoborë nasze na vesokjim brzegu przezevelë "varnim gnjozdem".  Za polskjich czasóv nom folgovelë, że to më ricerzami i szlachtą. Ale jak naszlë Prusocë, tej ti naju scesnęlë jak wobręczą. Mądri to norod. Porachovelë chojki v lese, dzekjigo zvjerza, zajka v polu, porachovelë ribkji vjezerze i nąże nom bronjic i wudzelac i chojeczkji z lasa i sorena i zajka z pola i rebë z jezora. Mje sę poprovdze tak zdaje, że wonji tam, chdze smjertelni człovjek mô duszę, zchovelë v pjersach taką maszinę, co potrafji vszetko wobrachovac. Może wonji tą masziną navetk gvjozdë na njebje porachują. Ale jô jem ti wudbë, że ta maszina jich też roz woszukô i tej wonji sę mocko przerachują. Do ti chvjile jô z njimi vojovac będę, a kjej mje smjerc zabjerze, vojovoł będze mój sin. A jô mom vjarę, że më przetrzimomë, jak to naju mądrô godka movji, że naszi bjedë mdze dłużij, njiże jich państva. .
Słuchalasma z vjelgą wuvogą godkji krola jezora bo mądrze barzo przemovjił. Za całę chvjilę wodezvo sę mój tovarzesz Trąba:
— To sę vje! Nje tak rechło zaspjevają nom Kaszubom na Pusti Nocë. Nodzeja v Bogu, że za tę spravę ve Zvadze jich wobłava naju z Remusem nje złapji. Povjem vom, vaspanje, że ma sę na tę jintanceją zabjeroma z kompanjiją do Vejherova.
— Ajô pudę z vami — rzekł krol jezora. Trąba pozdrzoł na njego i nje dovjerzoł.
— A jak vaspana wuchvecą?
— Jô pudę z vami v gromadze do tego svjętigo mjescô, bo mom vożną k. temu prziczinę! — wodrzekł krol jezora nje zvożającë na słova Trąbë.
— A do sobotë zatrzimom vas v goscenje. Legnjita v tim tu molu! Deszczu nje będze. A latko kanęło rechlij, njiż v jinszé lata.
I vëcignął sę krol jezora przë naju na zemji. Ale jô długo nje zamknął woczu, lem patrzeł v njebo, kjej ju mjesądz zeszedł i gvjozdë mrugałë na drzemjącą zemję i na dichającé długjim dechem vodë. Czuł jem na brzegu ceché chlichanjé rebockjich dusz, ale dalij z jezora szło ku mje letkji granjé vodë, jak żużanjé matkji nad dzecka kolebką. Chdzes z daleka sę chdzeroz wodezvało szczekanjé psa na woborze. Tej mje przëszlo do głovë, jak barzo ten krol jezora mje przëboczoł njeboszczika pana Jozva na Lipińskjich Pustkach. Vaspon be gvesno szedł na vëbavjenjé zaklętigo zomku. Ale jakuż jô do njego przemovję z moją skażoną godką?
Ku reszce mje sę tak zdovało. jakbem leżoł na dużim wokręce, bjeżącim mjedze njebem i zemją bjegjem rovnim i cechim. Tej moja pamjęc zgasła i jem wusnął.
 


 
XXI
Remus i Trąba v gromadze z krolem jezora wudbają sobje jisc z kompanjiją do Vejherova. Wo muzikańtach i wobraznjikach koscerskjich.
Trąba smjoł sę na całé gardło, kjej v sobotę przed nami stanął, njibe to krol jezora ale v jakji postaceji! Skrzevjoné mjoł v pałąk plece, zgjęté pravé kolano i grebo łatami wobvjązané, a pod pochą na podporę grubé i dużé szczudło. Na głovje mjoł mucę wobdzarlą jakbe ją gapë bełë mjałë v roboce a szeję wobvjązaną grebą chustką, pod chterną sę wutopjiła, jakbe ji nje beło, długô bjołô broda. Przez plece zvjeszała mu sę torba jak ją dżadë noszą po wodpustach.
— Cuż na svjece! — dzevovoł sę Trąba. — Żebem nje vjedzoł, że to vaspon, przesągłbem, że to dżod Klinkosz ze Zamjartigo, co po wodpustach spjevô. Żeli ne kęsi psë poznają krola jezora przez te dżadovskji ruchna, to będą mądrzejszi, njiże Mack Tuszkovskji, chturen sę slepi wurodzeł, ale jak przezdrzo tej vjidzoł przez dębovi del.
Sadłasma v czołno. Trąba i jô ma vjosłovała, a vaspon trzecim vjosłem trzimoł drogę. Długji szczudło won położeł kole sebje, a jô vjidzoł, że wono wod kuńca je barzo grubé i czężkji. Jak jem sę pozdnji doznoł, zchovanô v njim beła strzelba, z chterną won sę njigde nje rozchodzeł.
Po drodze przez dużi las Vdzidzkji i pioskji kole Juszk i Rotębarku naszłasma, jidącë trzeji v gromadze, vszędze ludzi, co sę spjeszilë do Koscerznë. Ve dva vjidë doszłasma stegnami za lase, co wod ti stronë podchodzą jaż pod Koscerznę. Kjej jesma wuzdrzała vesoko nad mjastem vjeżą koscoła, tej vaspon sę stanovjił i rzekł:
— Tero ma sę rozińdzema, a v mjesce nje będzema sę znała. Të Remus, wostavji svoję karę wob noc wu gbura Stankovskjigo pod lasem. Jak povjesz, że cę Much przëselô, to i na noc cebje wotrzimają. A të, Trąbo, svojim zveczajem pudzesz do muzikańtóv, bo cebje jim not na kompanjiją.  Ale jô vjem, chdzejô wostanę...
... Jakuż jô cę wopjiszę moją wubogą godką, pjelgrzimko do Vejherova? Muszołbem bëc malorzem, żebe vëmalovac to modré njebo i cepłi vjid słonuszka na zelonich polach i bjołich drogach! I te krose chorągvji, kjej vjitałë nas procesije v parafijach nad naszą drogą do svjętigo mjescô! Muszołbem wumjec vëmalovac v wobrazu te vesokji Bożé mękji, co rozkrziżovałë remjona litoscevje na granjicach i rozestajnich drogach, a vkrąg njich gromodkji klęczącich ludzi i svjętą mgłę pocerzi! I te bjołé figurë, pokreté vjonkami z bestrich malbronkóv i zelonigo borovjiczô! Muszołbem bëc na worganach mestrem nad mestrami, kjejbem chcoł vëgrac tę cągłą notę Boskji chvalë, chterna brzemjeje z vojska tego ludu ve dnje do modrigo njeba a kolebje go na słomjanni leżë v nocë — i ten marsz kalvdrijskji, jakjim brzemjeje vjelgji Mjirachovskji las! Ale anji krose anji muzekji be nje stało, kjejbem chcoł dac vëwobrażenjé tego, czegom doznoł na kalvarijskjich gorach z jich kaplicami, chternich strzegą jak starże vesokji jak vjeże bukji wod długjich set lôt. Vszescë wonji sę tam zeszlë z naszigo kraju kaszubskjigo. I rebocë z mjedzemorzô helskjigo, z pod Svorzeva i Pucka, i ti, co na Woksevskji Kępje na pszenjicznich gruńtach sedzą, i ti dużi chłopë z Wolivë, chterni strzegą grobóv ksążąt kaszubskjich, i ti, co na Karvijskjich Błotach letkji svoje checze postavjilë, i ti, co na Żornovjiznje przëlglë do vjelgjigo jezora, i ti co na njemjeckji Pomorsce żiją strzod jinnovjercóv, i ti co sę tacą po lasach Mjirachovskjich, i ti z Czestich Pól, i ti z brzegóv Redunji ku Gduńskovji, i ti z Kaszubskji Szvajcariji i Redunji zdrojóv, i ti ze zemji koscerskji, zoborskji i z gruntóv pjoskovatich szlacheckjich Gochóv. Vjele przëvandróv z cuzich stron żevji zemja kaszubskô, a jak jem sę doznoł, żevji jich lepji njiż vłosnich svojich senóv. Ale ti, co sę tam zchodzą do Vejherova, to bëlë ti provdzevi Kaszubji, nasz norod, krev nasza. Pod svojimi chorągvjami, slode wobrazu Matkji Boskji, szlë wonji tam długo drogą na Kalvarije. Kożdi z nich vlokł svój mjeszk pełen bjedë i kłopotu po nich przidkjich krziżovich drogach, jaż go cesnął na zemję przed svjętim krziżem i szedł do dom letkji i bez czężoru. Alem jednigo znoł, co svojigo czężoru tam nje wostavjił, le go vlokł ze sobą nazod na Vdzidzką Pustą...
V njedzelę po nabożeństvje jô sę zataceł za mjastem. Ale jak vjeczor kanął, tej jô szedł smjało na mjasto, bom też i rod bełbem sę potkoł z Trąbą, do chternigom wob ten krotkji czas przëvekł barzo. Kjej jem stanąl na renku, raptem, jak ze zemji vërosłi, kanął przede mną Czernjik, ten ze Zvadë.
— Dobri vjeczor, Remus! — rzekł won.— Ricerzu słuńca! Jô cę lubję, bo z cebje dzirżkji chlop. Dlotego cë dom dobrą radę: Za to, cos të nabrojil ve młinje i ve dvorze, chcą cę vsadzëc do sodze. Wuvożej, że dziso panem na Zvadze je Njemc, a ti mają po dzis dzeń gorę. Pokąd të będzesz vanożeł po svjece, gotovi cę vëtchnąc do durë wod razu, zdającë sobje worądz, że nji mosz — jak to movji pravo — stałigo mjescô przebivanjô. Dlotego nje lezë jim na woczë. A jak będzesz v Lipnje wu svojigo szkolnigo, tej wonji cë le termin przësłac mogą Ten njech szkolni przësle do mje, a jô cę wochronję... A tej rzeczë krolovji jezora, żebe lepji zchovoł svój worzłovi nos i tak nje łiszczoł slepjami, bo to nje słuchô dżadovji. Za to zastrzelenjé lesnigo jô mu virok letkji — pjęc lôt sodze — vëszczekoł. Ale kjej nje chce jich wodsedzec, tej njech sę chronji!
To rzekłszë, wonznjiknął v cemni wuliczce, njim jô zdołoł gębę zamknąc z podzevjenjô. Zkąd ten pjekjelnjik vjedzoł,  że krol jezora je vmjesce? Szedł jem jeszcze v meslach dalij, jak z vjelgjigo voza, wobladovanigo pudłami, z gorë czężkji pudło zlecało, trzasło mje kańtą v remję, przedzarło vamps i wupadło mje na nogę.
Srodze mje zabolało, jaż nji mogł jem chvjilę na nogę przëstąpjic, ale dzękovoł jem mojimu Anjołovji Strożovji, bom wuvożol sobje:
— Leżołbes trupem, Remus, kjejbe cë to pudło beło na głovę spadło.
Tej szedł jem dalij, jaż mje zatrzimało vjesołé tovarzestvo.
Szedł Trąba, pod kożdą pochą mjoł jednigo muzikańta. Slode jich szło jesz troje a rozprovjelë głosno jak na jarmarku. Jeden strzod njich sztoperczeł v gorę nad drugjimi jak bob z marchvji i trzimoł przë gębje klarnetę na chterni won płaczlevje pjiszczoł. ATrąba spjevoł:
Spadło pudło z vesokoscë — narobjiło vjele złoscë. Wu mojigo drucha wukjidło poł wucha Ha, Remus ceszë sę, że łeb całi, bom vjidzoł jak ten grzemot z gorë na cę lecoł. Bogu chvała, że le vamps skażoni. Z czego be kravce żëlë? — Vjidzisz, tu poł tuzena muzikańtóv, chterni będą na chvałę Boską do Vejherova grac, a dziso sę vjeselą, że takjigo honoru dostąpjilë, a na przid do tego pjęc talaróv. A ten długji, jak litanjijô do vszetkjich Svjętich, to je naju kapelmester.
Kapelmester vëjął klarnetę z gębë. Tej jô vjidzoł, że jimu z kożdigo nortu gębë szłë po jedni brozdze na doł, tak że to vëzdrzało, jakbe won vjedno płakoł. Vezdrzoł won łagodnimi woczoma na Trąbę i rzekł:
— Trąbo! Të rągosz ze svjętich rzeczi. A jô cë movję, że na nim vozu je tich pudeł vjęcij, a Anjoł Stroż nje podnjese rękji, kjej cë Purtk jedno na leb strąci.
— Podnjese! — wodezvoł Trąba — bo chtuż be groł marsza v Mjirachovskjim lese? Kamrot Veber le wumje mruczec na svojim kontrabasu a tvoja klarneta ledvje dosignje wuszu skoczkóv v rovje przëdrogovim. Ale jô vëcignę notę ponad noveższi chojeczkji do Tronu Njebjeskjigo, jaż Matka Boskô i vszescë Svjęti chvalëc będą i sę ceszëc z bjednigo Trąbë.
— Płakac będą, że takji njezbednjik noleżi do potcevigo kuńsztu muzikańtóv.
Ale kamrot Veber jim przervoł zvadę. Jak szklącô żmija żołtô wobvjijała mu dużô trąba basovô kark, plece i szeję. A won przëtchnął munsztuk do brodati gębë i jął dąc nogrebszim basem, tak że anji Trąba anji Klarneta svojigo głosu czuc nji moglë. Tej długjimi krokoma vësadzeł sę na przodk vszetkjich i maszerovoł przez renk a drudze za njim. Mje tak wobstąpjilë, żem nji mogł sę vëdostac i muszoł jisc z njimi v gromadze.
Przed szankovnją v norce renku stanovjilë sę. Kamrot Veber woprzestoł dąc, a Trąba vëstąpjił i tak povjedzoł:
— Kamroce! Tu je pjerszô stacejô. Przeczetejta wuvożno nadpjis i przezvjisko Neumana a doznajeta sę, że to nochvalnjejszô karczma na całą zemję koscerską. Przë ti staceji będzemë rozvażac, cze napjic sę jingveru, cze gorzkjigo, cze też szuremeju?
Klarneta podnjosł woczë do njeba, a gębje svoji doł sztołt podkovkji i pjiszczoł:
— Trąbo! Të zos rągosz ze svjętich rzeczi. Kjej të na gorach kalvarijskjich karku nje strącisz, tej të dejadej po smjercë smażeł sę będzesz v smole.
— Żebem beł takji długji jak të, kapelmestru nasz — rzekł Trąba — to bem sę pjekła nje bojoł. Bo chocbe slodk mje sę smerleł v pjekjelni smole, głovą bem wobzeroł cuda njebjeskji.
Klarneta sę na to przeżegnoł z miną płaczlevą i pjerszi veszedł do szankovnji.
Beła tam dużô jizba. Z nji sę vëchodzeło do mjejszich jizdebk, v chternich przesodivelë bogatszi mjeszczanje. Ale v ti dużi jizbje beło vjeselnji. Tam v tę njedzelę sedzałë pod jedną scaną przëczupnjąté bjałkji staré i młodé, chterne chcalë do rena sę przedrzemac. Pod drugą scaną sedzelë dżadovje, a kjej jem vezdrzoł wovożno na njich, kogużem poznoł? — Krola jezora! Ale won le blesnął do mje woczoma i dalij wodmovjoł korunkę. Gvesno nje chcoł sę dac poznac. Muzikańce sedlë przë stole, a mjedze njimi perorovoł Trąba. Ale nje długo a do njich zazdrzoł młodi człovjek po mjesku wobleczoni, ręce vëcignął na przëvjitanjé i vołoł:
— Całé trąbjicelstvo v gromadze! Wo, va dudarze, skrzepkarze, basovnjicë, klarnecarze, flecarze! Ju jô vjidzę co będze! Vasze pjęc talaróv va dziso przëpjijeta wu Neumana, a na kompanjiji vama będą z glodu flakji grałë.
— Będze vjększô kapela, panje Stachu! — zavoloł Trąba. —Ale vasze wosmë talaróv gvesno ju szłë tą drogą, a chtuż będze dvjigoł wobroz Nosvjętszi Pannë v proceseji, kjej va będzeta womglałi léżała v rovje?
— Njick nama nje będze, bo Franck Magnus mô pełnę kobjołkę kjełbas na drogę.
— Chto chce co wod Francka? — wodezvoł sę njevjelgji ale przësadni mjeskji chłopok i przëlecoł z mołi jizdebkji.
— Muzikańcë! — vołoł do njego Stach — przepjilë svoje talare, a tero chcą, żebes jich przeżevjił ze svoji kobjołkji. Ale nje rob tego, bo som Klarneta je beczką beze dna!
Za Franckjem i Stachem tero vpadło jesz dvuch. Jeden czorno wobleczoni, jak duchovnô wosoba, a dregji v njebelnich ruchnach dużi i mocni z długjim nosem, pokuńc chternigo vjisała szklącô stenka. Trąba sę przësunął i povjodoł mje v wucho:
— Ten ze stenką pod nosem, to Leon, brat Stacha. Wuvożej: Le sinovje mjeszczańskji mają pravo njesenjô wobrazu Matkji Boskji v proceseji. Ale po proceceji woddają wonji wobroz chłopom najętim, chterni go na pasach noszą. Tich ni wobraznjicë muszą sami wopłocac. Na to wonji dostaną wosmë talaróv. Ale Stach chcącë wopchnąc detka vzął do njesenjô wob drogę svojigo brata za darmo, le mu wobjecoł dac tile jesc, jak le będze chcoł. Ale jô nje vjerzę, żebe won słova dotrzimoł, bo povjodają, że Leon ze stenką może na jeden moltech całigo gąsora som zjesc. Tego czorno wobleczonigo zovją Klerikjem, choc won njim njigde nje beł, a tero przedovô botë v lodze svojigo wojca, chturen je mestrem szevjeckjim i jednim z nobogatszich mjeszczanóv. Z jego botami mogłbes przëwoblëc nogji całi vsë Lipna i vszetkjich lipińskjich pustkovji. Za svoje detkji chcoł: won sena dac na ksędza, ale go przed wukuńczenjim szkołë z Pelplina vënekalë. Ko won jednak vjęcij nowukji v głovje mô, njiż ti drudzë.
Tak mje tich senóv mjeszczańskjich wopjisivoł Trąba. Ale wonji sę tero zasedlë z muzikańtami do stołu, le Leon ze stenką som v norciku przë dżadach wostoł i sę przëzeroł z daleka, co chvjilę wocerającë svoję stenkę, choc to beło nadarmo, bo vjedno z nova wona sę zaszkleła.
— Le nje roczta Remusa! — rzekł Trąba, kjej na stole kanęlë kjeliszkji i butelka — bo won nje pjije.
— Tim vjęcij będze dlo naju — rzekł Stach. Ale Klerik vezdrzoł na mje i rzekł:
—Abstinentia est mater sapientiae! Co znaczi: Żłopji vodę a będzesz mjoł wolej v głovje.
Ale som vząt i vëtrąbjił kjeliszek dużi.
Franck ale sę gorzeł, że jego kolega godoł po łacenje jak ksądz. Tak z njego zaczął rągac:
— Vejtale! Klerik już sę wupjił bo wudovô, że wumje po łacenje gadac.
— Żebe tu beł nasz worganjista, chturen sę na łacenje znaje — rzekł Stach — to be won gębë nje wodemknął.
— Rudis indigestaque moles! — rzekł Klenk. — Co znaczi: Va końskji łbë! Żebesta va połovę ti fercovkji beła dostovała, co jô v Pelplinje wod ksędza Ziga, to besta przënomnji vjedzała jaką vortosc mô nowuka!
— Won cë gvesno tą nowuką bjił v nen mol, wo chternim njebelno gadac — rzekł Stach. — Ale wuvożej som: ztądka jaż do głovë, to je długô droga.
— A wob drogę wona zabtądzeła v takji mol, chdze wo nji som Klerik nje vje!
— Odi profanum vulgus et arceo! Co znaczi: Z głupim na rekji a won żabë chvitô! — rzekł Klerik, zakreł so wuszë rękoma, sparł łokce na stole i jął vzerac v svój kjeliszk jak bocon. Ale krom tego nje wopusceł żodni worądzë do vëpjicô, kjej na njego przëszła kolej. Tak wonji sobje tam podkorbjelë i vëmiszlelë, jaż butelka stojała prożnô. Tej zażądelë novą. Ale kanął som karczmorz i rzekł:
— Panovje i muzikańcë! Jutro reno vama jisc na wodpust. Zdrzëtale, jak tam pod scaną pocerz movją. Vasze vjesolosce z jich nobożnoscą tak sę zgodzają, jak djobeł ze svjęconą vodą. Jesz be naju ksądz proboszcz z kozalnjice vevołoł!
— To znaczi —rzekł Trąba że zdrój poceszenjô vëschł i ze suchimi gardłami spjevac noleżi gorzkji żole.
— Trąbo, të znovu rągosz ze svjętich rzeczi — zapjiszczała Klarneta płaczlevą gębą. Boję sę karë Boskji, żem cebje najął do kapele.
— Żebes le nji mjoł vjększigo grzechu! — wodrzekl Trąba — to bes szedł jak svjeca do njeba.
Ale wonji krom tego wusłuchelë mądrich slóv karczmarza i sę porajilë. A jô, com dejadej nji mjoł v szankovnji njic do szukanjô, wobroceł jem sę jesz roz do krola jezora, chturen v dżadovskjim wobleczenju v norciku sedzoł. — Trąba na njego nje wuvożoł — i doł jem mu woczoma vjédzą, żebem chcoł jimu co rzec. Tak won żdoł, jaż ti drudzë vińdą, vstoł, vzął mje pod pochę i vëprovadzeł przez jinszé dvjerze. Jak ma bëlë na wulicë, tej won sę pitoł:
— Zeli mosz do mje jakji słovo, to pudę kavałk z tobą.
— Mom! — rzekł jem.
Tak won szedł ze mną, a jô mu povjodoł:
— Czernjik dziso na renku do mje movjił: Rzeczë krolovji jezora, żebe lepji zchovoł svój worzłovi nos i tak nje łiszczoł slepjami, bo to nje słuchô dżadovji.
Vaspon przez chvjilę szedł jak njemi wokoma mje, tej povjedzoł:
— Tës go napotkoł. Rzeczë mje, jakji njeszczescé cebje potim naszło?
Dzevovało mje takji pitanjé vaspana, chturen na moję wudbę bełbe lepji mesloł wo svojim bezpjeku. Alem v ti chvjilë so przëboczeł no pudło z voza, chterno mje małovjele nje zabjiło.
— Jô vjidzę — rzekł vaspon — że i cebje co napotkało. Vjidzisz, co to za dzivni człovjek nen Czernjik. Meszlę czasem, że v njim jakjis Złé sedzi. Po spravjedlivoscë jô mu vjinjen podzękę, bo jesz dziso nje rozumjem, jakjim sposobem won takji letkji virok na mje vëszczekoł. Ale jak go vjidzę, to jakbe Zł Duch mje na woczë kanął. Mje, com sę le Pana Boga na njebje i njiczego vjęcij nje bojoł, straszno sę robji, kjej go vjidzę. Kożdi roz, kjej jem go vjidzoł, njeszczescé na mje żdało. Po drugji stronje jezora mój szvagjer, jesz za lepszich czasóv robjił testamańt. Czernjik go pjisoł. Jô beł svjodkjem. V nazodni drodze bez vszelkji prziczinë wurvała sę deska v czołnje, tak żem le z bjedą sę retovoł. Jinszą razą na Glonku... Ale povjem cë to może pozdnji... Dziso rzekę cë le tile: Tu v tich kamjenjicach v renku i v dalszich chatach na skraju mjasta vjele ludzi spji njespokojno, chternim czężi i chterni chcą vëzbëc svój czężor pod krziżem na kalvariji. Kjile set jich pevno. Drugjich tile zrzeszi sę z nami wob drogę a na samich kalvarijach bracô z przëmorskjich parafiji ve vjększi jesz leczbje nadińdą. Ale meszlę, że żoden z njich vszeskjich takjigo czężoru nje vlecze jak jô Mucha Zoborskji, zvani krolem jezora. A kjej meszlę v ti chvjilë wo mojim njeszczescu, tej vjidzę czorné woczë, czorną brodę i bjołi zębë Czernjika na woczë... Bog cë zapłac za tvoję wostrzegę. Czernjik som nje zdradzi, bo won som, cze Złi Duch na jego służbje jinszimi jidą drogami.
Scesnął mje rękę, wobroceł sę i szedł.
 


 
XXII
Remus wuszedłszë wobjeżë szandaróv, jidze z kompanjiją przez Mjirachovskji las i vjidzi vojsko duchóv.
Reno pełné słuńce vjidzało nobożni lud pod figurą Svjętigo Jana Njepomuka. Stoji wona tam pokuńc mjasta, chdze sę trzë drogji rozchodzą: Do Vjeprznjice i na vjelgji kamiń przë Wovsnjicach, do mjasta i do Skorzeva. Vestrzod zelonich lip stoji pomnjik nigo svjętigo ksędza, chturen voloł smjerc njiż zdradzëc tajemnjicę spovjedzë. Tam sę po roz wostatni woddzękovują ludze wod ludzi, chorągvje wod chorągvji, wobraze wod wobrazóv, njim sę puszczi mjedze zeloné pola kompanjijô. Wob tę wuroczestosc wobroz Matkji Boskji njeslë szterzeji wobraznjicë, ale anji Stacha, anji Francka, anji Klerika nje bełbem poznoł po vczoraszim vjidzenju v karczmje, kjejbem nje beł vjedzoł, że to wonji. Tak wonji vëzdrzelë potcevi i stateczni.
V stronę Skorzeva provadzi droga na Stężece wobje, Boruceno, Mjechuceno, Vigodę i Strzepcz. Roz leno do roku zaludnji wona sę przë worędzë kompanjiji jak sę zaludnjiła v nen dzeń. Za mjastem wobleklë wobroz Matkji Roskji v bjołą płachtę, a dvaji mocni chłopë vzęlë go na pase i njeslë daleko przode. Jakbe szła Matka Boskô, błogoslavjącô pola przed nobożnim ludem, tak to wudovało. Ale strzode samigo ludu podnjosł stari chłop z bjołą brodą vesoko krziż, a jak go podnjosł, zaspjevało to zrzeszenjé ludzi. Noprzod tęgji głose mężkji, a jim wodpovjedzoł mjętkji spjev bjałk. Skovronkji z pola po wobu stronach drogji poszłë v gorę pod njebo i vtorzełë spjevem. Slode kompanjiji dalek cignęło kjile vozóv vesoko woladovanich kobjołkami i pudłami ze żevnotą. Po wobu stronach drogji chodzilë jako strożovje porządku dvaji mjeszczanje koscerskji, kożdi mjoł v ręku berło grubé jak kosesko ale z krziżem pokuńc. Ale porządk i bez njich sę trzimoł.
A ma mijała pola, zeloni lase, vse, vszędze vjitani i chiże sę woddzękującë. Vjedno dalij za Matką Boską, chterni wobroz v bjołim zgle daleko szedł przed nami. Jesz słonuszko połovë svoji dzenni drogji nje wodbeło a ma ju przeszła mjedze Reduńskjimi jezorami i po vesokjich brzegach jego minęłasma Boruceno i zaszłasma do Vigodë.
Jô sę trzimoł kąsk slode kompanjiji, bom vozeł svoję karę i nje chcoł jem nją ludzom na pjętë najeżdżac. V procesiji mje sę też njebelno vëdovało z karą jisc. Dlotegom sę przed Vigodą zatrzimoł przë figurze v polu. Bjołô wona tam stojała jak małô kapliczka a vjonkami z malbronkóv i borovjiczô beła wobvjeszonô. V nji za woknami stojała figura Matkji Boskji. Małé dzevczątko pasło przë nji pilątka jesz żołté i słabé na nogach. Njedalek jô wusodł na moji karze i słuchoł jak tam dalij zvonë grają i norod spjevô.
Tak naszła wobleczonô po mjesku młodô panna boso z vjelgjim smutkjem na tvarze. Wuklękła wona pod figurą. Ji małé bosé nogji nje bełë gvesno zviczajné chodzec boso, dlotego beła zawostanô slode. Njedługo, a wode vsë, zkąd spjev dochodzeł i głose zvonóv, naszedł młodi chłopok i klęknął z drugji stronë. Długo wonji tam klęczelë przed Matką Boską, nje zvożającë na mołą gąsorkę i na mje. Ale jak spjevanjé i zvonë wucechłë, kożdé z njich sę samo podnjesło i szło nje patrzącë jedno na drugji.
Të małô gąsorko i va żołté pilątka pod bjolą figurą v polu! Va timu vjinné, że mje sę czężko zrobjiło na sercu i mje porvoł płacz. Tak jô to njeroz vjidivoł Martę mołą przë gąskach na naszim pustkovju za jezorami i za lasami.
Ale tich dvoje młodich ludzi: chtopoka i pannę, co nje wumjała chodzec boso, tich jô jesz wuzdrzoł po wodpuscë na Kalvarijach. Ale tej wonji szlë vgromadze trzimjącë sę za ręce a szczescé szkleło jim z woczu.
Wod Borzestova do Mjechucena czężkô jidze droga. Na pravą rękę szkli jezoro a na levą wunoszają sę viże. Rzeklë, że v Mjechucenje będze wobjod, dlotegom beł wudbë, że mogę kąsk wodpocząc, bo jich nagonję. Zepchnął jem tede karę na krej jezora i wusodł nad vodą. Słuńce pravje vskazivało połnją a grzało tak, że ludze v kompanjiji sobje nje vdarzilë takjich cepłich dnji na początku maja.
Sedzącë nad jezorem jô przemiszloł. Wod chvjile, jak jem wuzdrzoł nę mołą gąsorkę z pilątkami pod figurą, dziso reno tesknjączka mje sę v duszë rozsadta za naszim pustkovjem i za ludzami, chterni mje tam kochelë. V takjich meslach jô nje czuł, jak stanęła przede mną kobjeta v latach, zgarbjałô, na kjiju sę podpjerającô. Jak jem na nję vezdrzoł, mjała woczë dużé na mje vlepjoné, a jak sę nasze vezdrzenjô potkałë, rzekła:
— Jô vjem, chto të takji.
— A chtuż të jezdes, kobjeto? — pitoł jem sę.
— Jô jem starô Julka. Ludze mje zovją proroczką i mje sę boją...
— Czimuż sę cebje boją?
— Bo jô jezdem vjidzącô. Jô vjidzę co beło, jô vjidzę co będze. — Dobrze żes tu wusodł dlo wodpoczinku i nje szedł v gromadze z kompanjiją ve vjes. Bo tam żdaje dvuch v szklącich szołmach i ze szablami przë boku, be cę zabrac.
Vezdrzoł jem zdzevjoni na tę njezvekłą kobjetę, ale wona zdrzącô mje vjedno v woczë, rzekła tak:
— Posedzë tu, jaż przińdze tvój tovarzesz. Tej jidz z njim a rechlij nje! I sadła kole mje.
— Żeli mosz przë sobje co do jedzenjô, to jédz! — rzekła — bo do Strzepcza jesz długô droga.
Nje chcało mję sę pravje jesc, ale żebe ji wuczinjic do voli, jô dobeł z karë chleba i jodł. A wona wob ten czas pozerała na jezoro i długo nje rzekła njic. Ku reszce zaczęła movjic:
— Rok kole roku, jak jidze kompanjijô do Vejherova, jô tu stoję i patrzę na tich co jidą. I dziso patrzełam. Na przodku szła Matka Boskô v bjołim wobleczenju. Slode, jak karno wovjeczk za pasturzem, szedł nasz lud. Strzod njego stari człovjek z bjołą brodą vesoko njosł Mękę Pańską. A lud spjevoł. Tej Matkji Boskji postacejô i krziż nad głovami ludu i chorągvje i bestré chustkji bjalk: vszetko wobrazem uwodbjijało jezoro, a spjev szedł na ceché vodë jego i rozlegoł sę jaż po te viże. Ale za timi żijącimi slode szło vjększé vojsko. Szlë cecho jak cenje a jednak vesoko sedzelë na pesznich konjach sami v sreberni blachë wobleczoni, a pjora vjelgji jak płominje vërastałë z jich żelaznich szołmóv. Mjecze długji zvjeszałë sę z jich bokóv, a las długjich kopji płinął nad jich rzędami. Ale wod njich anji spjevu czuc nje beło, anji grzemot jich czężkjich kopet końskjich nje dudnjił po drodze, anji jezoro jich wobrazu na svoje gładkji vodë nje przëjąło... Wuvożej: To bëlë ti dovni Kaszubovje, co pod Svjętopełkjem i Mestvjinem vjele set lôt czasu nazod jezdzilë wod zomka do zomka i strzeglë naszi svobodë. A tero wonji cignęlë tam, chdze reszta jich senóv sę zebjerze — na kalvarije. A jô, chcącë jim dac sełę żevą, zavołałam vjelgjim zevem: Cenje przodkóv! Nabjerzta krevji! — Ale zev mój povtorzełë viże i przelecoł won nad jezorem v pola. Ale vojsko cenji pędzeło dalij. Boczë: Jô vjidzę, a nje vjem słova, be jich przewoblëc całem!
Zakreła woczë rękoma i skreła głovę na kolanach. A jô sedzoł cecho, bo mje dzivni zib szedł przez kosce.
Tej na drzevje zakrziknęła varna, a starô Julka podnjesła głovę.
— Pjerszi njibe roz z tobą movję a jednak cę znaję. Bo przed długjimi lati vjidzałam cebje v vojsku tich cenji, co tu dziso przelecalë. Ale v nen czas sreberné blachë pjers tvoję pokrivałë, a z tvojigo szołmu żelaznigo krosné pjora trzęsłë sę jak płominje chvałë. Dziso të takji bjedni i żorotni, jak bjedni i żorotni są ti żevi, chternich wobroz woddaje jezoro procem nich pesznich cenji, chternich jezoro nje wodbjijô. — Jakji mosz przezvjisko wu dziseszich ludzi?
— Remus!
— Ale jô vjem, że të jezdes Vjitosłavem. A zapamjętej to sobje: Roz jeden i roz drugji nańdzesz mje na svoji drodze. I tede sę co stanje. Ale dnja i godzenë i molu naszigo potkanjô dziso vjedzec nji ma. Zëcé to jak norcik v czornim lasu, chdze za drzevami skrełë sę dzivni zogodkji. Chdzeroz sę jedna vësunje ze za drzév, vëstraszi cę i movji: Zgodnji! Ale smjertelni człovjek nje vje wodpovjedzëc... Zdrzë tam, strzod tich przidkjich viż provadzi vądoł v gorę. Ludze zvją go Garecznjicą. Tęde jô chodzeła wod młodich lôt i pitałam dusze, czimu jô vjidzę, czego ludze ze vsë nje vjidzą i czimu te zogodkji na mje vëvjerają svoje dzivné woczë. Ale wodpovjedzë nje wodebrałam. Ale tero, kjej ju mom lata i patrzę do grobu, vëszto ku mje z Garecznjice njevjadomé dzevczątko i podało v gorsc pełno worzechóv nje rzekłszë słova. A jô movję do njego:
— Jakużjô mom zgrezc te worzechë, moje dzecko, kjej starosc mje zjadła vszeskji zębë?
Na to dzevczątko zakreło lica i zeszło mje z woczu. Ale ve vsë jô vszeskjim dzeckom zazerała pod lnjanné głovkji, a dzevczątka z Garecznjice mjedze njimi nje beło. Rzeczë mje, Vjitosłavje, co to znaczi?
Ale jô nje wumjoł zgadnąc ti zogodkji, bo vjidu mje nje wużiczilë.
Vtim nade mną dało sę czuc spjevanjé Trąbë:
— Sedzi sobje zając pod mjedzą, ale łovce wo njim nje vjedzą...
— Pochadej Remus i nje szpalkuj z kobjetami pod mjedzą — vołoł Trąba. — Jutro mosz bëc do spovjedzë, a dziso grzeszisz?
Starô Julka na pjerszi słova Trąbë vstała i poszła ku vsë razu sę nje wobzerającë. A Trąba przëstąpjił i movjił.
— Remus, nji ma żartóv. Szandarzë na cebje pjilują. Ale nje wurzasnji sę! Ma jich tą razą woszukoma. Zabjerej chiże tvoje tovarë v mjech i na plece, a jô będę karovoł tvoję prożną kare. Bo takji lebjoda, jak jô, tvojigo ładunku bem nje wukarovoł?!
Mje v ti chvjilë nobarżij wuderzeła meslô: Julka mje to przed chvjilą przepovjedzała!...
Ale Trąba mje nje doł czasu na długji meszlenjé. a jô nji mogł njic lepszigo robjic, jak jisc za jego radą. Wob drogę won mje vszetko wopovjodoł:
— Wustavjilë sę dvaji szandarovje i slepje vëtrzeszczelë jak kompanjijô maszerovała ve vjes. Jak cę nje wuzdrzelë, tej rozpitivelë sę wu ludzi, cze nji ma strzode kompanjiji  "takjigo dużigo chłopa, co karuje karę z tovarami". Ale të znajesz naszich ludzi: Za njiżodni pjenjędze be tim kęsim psom provdë nje povjedzelë. Ko boją sę jednak grzechu. Tvoje szczescé, żes wostoł slode kole ni bjałkji — nje je to na proroczka Julka? — bo jinaczi bëlëbe cę złapjilë. To gvesno za nego pana ze Zvadë, chternimu żes szablę złomoł, a może i wo nigo Stracha ve młinje.
Ateros łuchej, co jô zrobjił, be cę retovac: Beła egzorta pod figurą, a jô dreżoł, żebes nje naszedł, bobes beł vlozł jak jadro. Ale ledvje ma muzekańcë wodegrelë pjesnją po egzorce, vzął jô kamrota Vebera v stron i mu povjedzoł:
— Czo, kamroce! Naszigo Remusa, co to na Strachu ve młinje dobeł i panu ve Zvadze szablę złomoł, szandarzë chcą njedovjinnje wuchvacëc i do prize vsadzëc. Po ti jego viżavje gnotóv i ti karze z tovarami wonji sę go doznają. Na szczescé won wostoł slode. Tero wuvożej: Tam stoji karczm a nade drogą, chterną kompanjijô pudze dalij. Tam ksądz i kjile mjeszczanóv jidą so wodpocząc. A szandarovje jidą za njimi, bo so gvesno wuvożają, że tądka won jim przińsc muszi. Ale jô mu tero pudę naprocem. Të sę postavjisz naprocem karczmë, jakbes chcoł jegomoscë co zagrac. Ale jak naju wuzdrzisz z Remusem wod Borzestova jidącich, tej dovej boczenjé. Żeli szandarovje sedzą v karczmje, tej będzesz groł pjesnją wo svjętim Jozvje. To będze znak, że ma możema bezpjeczno przelecec przez drogę do kompanjiji, chterni wonji ztąd nje vjidzą. Ale żeli wonji stoją przed karczmą abo i vanożą po drodze, tej zagrosz pjesnją wo svjętim Janje.
Kamrot Veber rozumjoł dobrze, wo co chodzi, a tero wuvożejma, bo ju vjes krotko.
Njedługo ma naszła na bjitą drogę przez całą vjes. Tam sę Trąba stanovjił i rzekł:
— Boczë Remus! Tam na levą rękę, jakjich sto krokóv, stoji na karczma ze szandarami. Naprocem nji kąsk bleżij do naju vjidzę kamrota Vebera. Ju won naju wuzdrzoł. Stój, njim sę puszczema przeką drogji do naszi kompanjiji, czujma, co won graje.
A kamrot Veber z łiszczącą vjelgą trąbą, założoną koło szeji przez pjerse i pod pochą, jął grac głębokjim basem:
— Szczęslivi chto sobje patrona Jozefa vząt za wopjekuna! Njechaj sę njiczego nje boji...
— Czuł të? — rzekł Trąba do mje. — Droga je svobodno. Tero jazda!
Przë granju kamrota Vebera chiże przelecałasma szerokji goscińc i doszłasma tam, chdze stojałë voze.
Tam sę nalezlë jak na szczescé wobraznjicë Stach i Franck i Klerik. Wonji sę wod Trąbë dovjedzelë, że na mje njeprzelevkji i z pomocą furmanóv chiże zjimelë pakunkji z jednigo voza. Jak ju beło vjidzec spodné deskji voza, tej wonji na spodk vpakovelë moję karę i wobłożilë ję pudłami i kobjołkami. Wob ten czas kamrot Veber vstec groł svoję notę wo svjętim Jozvje. Ale ledvjebëlësma z robotą do kuńca, jak nota raptem sę wurvała.
— Tero żevo! krziknął Trąba. — Rżnji svój mjech, Remus, na vjechrz i poj! Jô cę vëtchnę mjedze muzikańtóv i dom cë trąbę v rękę. Tam cę szukac nje będą.
Ale jô jednak grac nje wumjem — wodrzekł jem.
— Njick nje szkodzi! Ze vsë kompanjijô spjevô sama. Ma muzikańcë zagrajema noprzod v Mjirachovskjim lese. Ale czo, co kamrot Veber graje:
— Vjitaj Janie z Bolesłava. Masz się stavjic przed Vacłava. Bo krol tak rozkazuje, iż ciebje potrzebuje...
— Ha! — rzekł Trąba — krol pruskji cebje też do sodze potrzebuje. Ale njechże sę vëmaluje zeloną krosą. Zdrzë! Ju Stach sprovadzeł wobu mjeszczanóv z berłami. Zaru jidzema.
Tak jô dostoł v rękę dużą trąbę i sę postavjił mjedze muzikańtami. Wobroz Matkji Boskji v bjołim wobleczenju podnjesło dvuch chłopóv Leon i jesz jeden. Za njimi szlë muzikańcë — jô mjedze njimi — przë chternich kanął Klerik i zavołol:
— Formetur processio! Procedamus in pace! Co znaczi: Nogji za pas i v drogę!
Vëcigającë krotkji nogji wokoma mje, rzekł Trąba:
— Remus! Boczë, ma tam mjimo maszerovac muszima vedle ni karczmë, chdze ni szandarovje stoją. Gvesno wonji, jak to kamrot Veber doł vjédzą, vëlezlë na przededvjerzé i będą svoje pogańskji woczë vëtrzeszczelë, żebe cę wupatrzëc. Ale prożno. Na chitrosc kaszubską uwonji są za głupi. Czo! Zaspjevelë naszi:
— Vjitaj Pani, my poddani do nog padamy,
        Lecz nie insze mamy czynsze, ktore składamy,
        Tylko serca skruszone, lecz vszystkie uniżone
        Z lakiej dani, Sliczna Pani, racz być kontenta.
To njc bcła pjesnjô, to beł marsz. Jakbe łiskavjica chlasła, tak nota porvała całą kompanjija. Vëprostovałc sę chrzebtë, podnjosłë głovë, zasvjecełë woczë. A mje jakbe wurosłë skrzidła i njick mje nje woblecało, ża tam dalij nade drogą będą pjilovelë słudze krola pruskjigo, be mje wodebrac svobodę. A Trąba rzekł:
— Przë ti pjesnji jô sę njijak wo cebje nje boję. Remus. Co to za marsz vojskovi! Mje be sę tak zdovało, że za dovnich czasóv, kjej jesz pruskjich szandaróv na naszi zemji nje beło, ricerze naszi maszerovelö na vesokjich konjach v łiszczącć żelazo uwobleczoni, na pogan i Turkóv. — A lud spjevoł:
— Niechze radzi o czeladzi Tvoja opieka.
Vszak po szarży, tam gdzie parzy, poznasz człovieka.
Niechaj z czysca vyrvani Tvoji będą poddani,
A co prędzej po tej nędzej na volnosc wyjdą...
Wob ten czas ma sę ju przëbliżelë do ni karczmë, chdze ni szandarovje żdelë. Vjidzoł jem jich, jak wonji stoją przede dvjerzi seti i grubi jak wopokji. I przëboczeł jem sobje, jak jem pod ną dzeką jabłonką na drodze z pustkovjô do Lipna radę doł takjimu jak jeden z njich, choc jem tej beł knopem mołim i słabim. Tero jô czuł v sobje moc, żebe jim wobuma pod ną karczmą dac radę i to vjem, że v woni chvjilë nje bełbem dobrą volą jim sę poddoł, kjejbe mje bëlë chcelë gvołtem brac. Ale Matka Boskô nje chcała, żebe na ti svjęti pjelgrzimce krev sę lała i jim na woczë zesłała womonę, że mje nje poznelë. Ma przeszla bezpjeczno na jich woczach, pokąd kompanjijô spjevala:
— V liberyi od Maryi zadatek vieczny,
Że v volnosci każdy gosci i jest bezpieczny.
Przed ognistym piorunem zasłoni cę tem runem,
Nie ma szkody z ognia, vody, kto tę tarcz nosi...
Przëłączeł sę tero do naju kamrot Veber, wodemknął rękę i pokozoł cvjardigo talara:
— Tego mje doł ksądz za moje dvje pjesnje! — rzekł.
—Vjidzisz! — wodrzekł Trąba — jak dobri wuczink njespodzevano naleze nogrodę! Pomogł jes przeprovadzëc naszigo Remusa przez łovcze wobjeże, a pon Bog cę zaru za to vënagrodzeł...
Wob ten czas kompanjijô ju minęła karczmę i sługóv pruskjich, a jô czuł jakbe trijumf v dusze rozległa sę mocnô nota:
— Nie tak zbrojny podczas vojny żohiierz v szyszaku,
Jak v zbaviennym dvuramiennym Maryi znaku
Jeszcze kula nie była, by ten pancerz przeszyła
I granaty od tej szaty odpadac zvykły...
Pjesnjô dobjegła kuńca, a ma z goscińca na pravą rękę zavroceła na szeroką drogę polovą, chterna provadzeła ku połnji nocë na blizkji Mjirachovskji las.
Dużi kavałk zemji kaszubskji pokrivają lase, ale żoden nje je takji vjelgi i pełen tajemnjice, jak las Mjirachovskji. Wod Mojsza i Gburskji Kamjenjice na zochodze słuńca do Setni Gorë i Czarcich Błot, wod Mjechucena i Dzevczi Gorë na połnju do vjelgjigo kaminja przë Novihuce i do Kłęczna: na taką szerzą i dhiżą won sę rozsodł z vojskjem svojich stolemnich bukóv, dębóv, chojn i ptoszich drzév. Dnjami całimi po njim błądzec możesz, nje naszedlszë żevi dusze. Leno vjelgji jezora wotmikają duktë dlo vjatróv i słuńca i leżnosc dają vesokjim wuzimkom i korunom drzevjąt do przezeranjô sę v zvjercadle svojich vód. Nańdzesz v dołach zataconich błotka i łąkji, chdze sę pase jeleń i sarna. Zabłądzec możesz na zibji straszni, kądka porene i po zochodze słuńca gorą letko vędruje Duch Lasu i cę provadzi na pevną smjerc, złi, że ludzkji woko zazerô do jego państva. Tede żoden tvój krzik cę nje retuje, bo tvojigo zevu nje poslą drzeva dalij do ludzkjich wuszu. Le vestchnjesz do Matkji Boskji v te słova: Jidę dalij, dalij v las, veznę Nosvjętszi Pannë Mariji Matkji pas! Tej zakrzikną sovë v strupjałich durach dębóv, womonë sę rozbjegną i Anjoł Stroż pokoże cë zeloné kępë, po chternich skoczącë vëbłądzisz na cvjardi grądë. Jidącë stanjesz kole fudamańtóv przidkji gorë. Kjej vińdzesz na ji vjechrz, vjidzisz, że wona wokręgłô i vkoł wusepani na spichu wobronni vałë ze zemji. V jedni stronje vjidzisz napoł zasepaną lestami studnją, a pod jednim z krzóv grabovich, co tam rosną, leżi pjes czorni. Leżi njeżevi. Pesk zchovoł v trovę a muchë po njim chodzą. Ale nocą v godzenę duchóv won wożije, bjegô vkoł vałóv i szczekô jak jinszi pjes na gburskji woborze. Chto tądkę nocą z Bącza, Szop abo Boru jisc muszi, ten przërechli kroku czującë szczekanjé psa na zomkovjisku i sę przeżegnô, bo mu straszno. A lesni, chturen z nabjitą rącznjicą pjiluje na sorena, podnjese sę i jidze dalij nje vëstrzelivszë v psa, bo vje, że na njego kula żodna nje wulanô. V głębokjich dolinach priskają tam ze zemji zdroje i vązkjimi rovami płeną ku połnji nocë: to są zdroje Łebë, chterna na zochod słuńca płinje i v njemjeckji Pomorsce przez Łebskji jezoro vepłivô v morze. Tam v nich dolinach wuzdrzisz mogjiłë stolimóv, chterni głęboko leżą pod gorami kaminji. Strzod vesokjich drzév na viżach nańdzesz dużi kaminje sztołtóv ludzkjich, postavjonich v kole jak do tuńca. Ludze wo njich povjodają, że to zaklęti vjeselnjicë. Tam sę rodzą povjostkji i bojkji, chterne stari ludze vjeczorami przë kominku povjodają, tam dzekji zvjerz i ptastvo lasové mają svój raj, svoje państvo i volą.
V głębji tego lasu kjile mołich vsi sedzi nad zdrojami Łebë: Bor, Bącz, Szopë. Ale na skraju wusadła dużô vjes Svjonovo, chterno v svojim koscele chovje cudami chvalni wobroz Matkji Boskji Svjonovskji. Njedalek leżi Mjirachovo, chterno za czasóv krziżackjich vëjęło berło z rąk Chmjelna jako stolica zemji.
Przez ten las kompanjijô pusceła sę na Strzepcz.
Ledvje naju woblecoł zemnjeszi dech lasu, wuzdrzoł jem jak mój tovarzesz Trąba zrobjił sę stateczni na licach, vëprostovoł sę i jakbe wurosł. Jistnje, tak jak v chvjilë, kjej mje wopovjodoł wo mocë muzekji v pjile pod folvarkjem Zvadą. Wuszekovelë sę muzikańcë przed kompanjiją, tak że na przodk vëstąpjił som długji kapelmester Klarneta. Slode njego Trąba, chturen mjoł po bokach kamrota Vebera i njich drugjich. Bełë to popołnjové godzenë, a słonuszko svjeceło cepło na młodi pączkji dębóv, bukóv i na cemną jiglenę chojn i dan. Przechodzełë jego parminje przeką drzév na mechovati gruńt lasu. Zachvjądałë sę rade jim kvjotkji vjelkanocni i krze leszczenë zodroszczącë drzevom viżavë. Ptoszkji, czującë, że jidze kompanjijô sedzałë cecho, bo vjedzałë, że vnetk za porę chvjil zabrzmjeje pjesnjô, chterna le jeden roz na rok graje v tim dużim lese. Ale na drogę szerokę, co lasem szta, słuńce grzało calą sełą, jaż vësuszeło pjosk, a ten pod nogoma ludztva ruszeł sę i szedl za kompanjiją jak chmura bjołô naksztolt ti, co za Boga Wojca zasłonjała v pusti Izraelskji lud wod vojska Faraonovigo.
Cecho na chmura szła drogą, cecho kompanjijô bjeżałai, cecho żdoł las, jaż zabrzmjała wod razu, jakbe vëvołanô rozgą czornoksiżnjika vjelgô nota:
Marsz, marsz me serce na kalvariją,
Tam jest tvój kvater, tam grzeszni żyją...
Jakbe pjorun trzasł, tak ta pjesnjô wuderzeła v nobożni lud. Las jakbe zdrevnjoł na długą chvjilę. Pjervji njiże las — zaczął lud tę notę spjevac, jak morzé, kjej nad njim vjater zagraje.
Marsz, marsz czemprędzej! już larum bjiją!
Zchodzceż sę zevsząd na kalvariją.
Z dołu do gori jisc nam potrzeba,
Tam nam pokażą drogę do nieba...
Ale z vjększą jesz mocą, strząsnąivszë szadi czubë svojich drzév, zaczął spjevac las. Tesące wuzimkóv vesokjich mocnigo drzeva jęlë grac i spjevac notę, chterną z drogji wuczulë, a dalszi tesące zavtorzelë i podovalë ją dalij. V cechi gęstvjinje głębokjich dołóv nobożni jozc vëszedł i słuchoł, a jeleń podnjosł rogati łeb, ale nje zlęklë sę, bo vjedzelë, że nje jidze na njich gonjitva. Na dalekjim zomkovjisku v glębokjim lese czorni pjes podnjosł wostrożno łeb, słuchoł, tej vstoł i woblecoł z głosnim szczekanjim svoję zvekłą drogę i znovu legł njeżevi. Zatrzęsłë sę kamjanni grobë stolimóv a v storich grabovjinach woblecoł szor: Jidą naszi potomcë! Ale las ju spjevoł całi, jakbe kożdi wuzimk vesokji beł rurą vjelgjich worganóv, chterne vtorovałë pjesnji.
Przëszło mje do głovë — jakżeż na sercu będze krolovji jezora, że przë tiin spanjałim granju kurdusac sę muszi na szczudłach i wudavac kalekę. I wobezdrzoł jem sę za njim. Chdzes nad głovami ludztva zdovało mje sę, że vjidzę jego vjechovati vłose i chustkę, v chterni zatopjił brodę. Moje woczë szlë dalij: za ludem płinęła chmura, ale v ti chmurze rozeznoł jem ricerzi na vesokjich konjach z pjorami na szołmach i z lasem kopjij nad njimi Tich samich znac, chternich woczë proroczkji Julkji vjidzałë vëchodzącich z gardła Garecznjice. A za njimi, jak daleko moje woko dozdrzało, bjeżałë bladi sztołtë ksążąt v krolevskjich ruchnach, biskupóv, mnjichóv i ricerzi v porozbjitich zbrojach, a ku reszce szaré ludztvo. Jedni szlë statecznje jak wobraze Svjętich, a jinni ręce załomivelë i podnoszelë do njeba jakbe jich wutrapjił jakji vjelgji Smutk. A tak vjele nich cenji beło, że ten żevi lud procemko njich sę vëdovoł jak gorsc ludzi procem vjelgjigo vojska.
— Boże Vjelgji! — rzekł jem do svoji dusze, tec to całi lud kaszubskji, ten dovni i ten dziseszi jidze z nami na kalvariją!
Skrë mje przeszlë i straszno mje sę zrobjiło strzod tego vjelgjigo grającigo lasu i tego vojska duchóv, jak rebokovji, chturen sę naleze som jeden mjedze dzekjimi dunami morskjimi daleko wod ludzi i strądu.
Przeżegnoł jem sę i wodvroceł woczë v przodk na krziż njesoni tero vesoko przez nigo chłopoka z pod figurë przë Vigodze, chturen go vzął z ręku wumęczonigo starka. Strach mje wominął, kjej jem wuczuł słova pjesnji:
Trębacze trąbją i v kotłi bjiją
Pojdzceż czemprędzej, chvalce Marją,
Bo przez tę Pannę mamy zbavjenje
Tylko oczuszczmy nasze sumjenje...
Mjirachovskji lese! Przevędrovoł jem cebje v latach mojigo vanożenjô kjile i kjile razi. Pjił jem z tvojich zdrojóv, społ nocami przë stolimovich grobach, czuł jem szczekanjé psa na zomkovjisku v pomji nocë. Tvoje jelenje i sarnë patrzełë na mje bez strachu, bo mjałë mje pevno za jakjigo ducha lasu, svojigo przijocela. Ale njigde przenjigde nje zaboczę moji pjerszi pjelgrzimkji na tvojich drogach przë granju marsza kalvarijskjigo.




 
XXIII
Co sę dzejało v Strzepczu pod figurą.
Słuńce ju jak wognjovô kula stojało, chdze njebo sę sparło na zemji, a vjid jego krevavi wognje zapoloł v woknach chat, kjej v kurzu i wumęczenju stanęła kompanjijô v Strzepczu. Naprocem vëszła nom procesijô ze spjevem. Vjitałë sę wobraze i chorągvje, a słuńce v jich złoconich pikach i srebernich blachach vëpolivało svoje wostatni wognje. Vjara sę vjitała z vjarą, jakbe movjic chcała: Vjitomë z dalekji drogji! Wostanji wu nas i wodpocznji! Ale kjej wobroz Nosvjętszi Matkji beł wustavjoni z vjelgą poczesnoscą v Strzepskjim koscele, kompanjijô sę rozeszła, be szukac nocligu. Chto nji mjoł przijacelstva anji znanigo mjedze gburami ve vsë, ten mjoł do viboru dvje karczmë dostatné i rumné naprocem sobje ve vsë stojącé. Karczmarze sobje v ten dzeń gosci nje zodroscilë, bo i tak vszetkjich nji moglë przëjąc. Wob czas proceseji voze zajachałë przed karczmë. Jak jem naszedł rozmiszlającë, chdze sę wob noc podzeję, wuzdrzoł jem nę pannę z mołimi nożkoma, chterna nje wumjała boso chodzec, v rozmovje z Leonem. Vëzdrzoł won barzo szczestlevi, a stenkę, co mu svjeceła pokuńc nosa, wobceroł so co chvjilę na wotmjanę: to levim to pravim rękovem. Choc beła to prożno robota. Tej vzął i vëdobeł kuferk pannë z voza i goji zanjosł do karczmë. Ze zodroscą przëzerelë sę jimu Stach i Klerik. Ti dvaji sę wob drogę vjedno trzimelë blizko pannë, choc wona na njich vcale nje wuvożała le dała sobje wusmżëc Leonovji. Zanjosłszë kuferk pannë, Leon sę vroceł, a KIerik ze złoscą tak na njego vpodł:
— Belo! Zamjast nadskakivac dzevczętom, lepji bes naju kobjołkji zanjosł do karczmë!
— Na to jesz czasu dosc. wodrzekł Leon. — A të le jes zodrosni wo tę pannę.
—Mjołbem też na kogo! — smjoł sę Klerik. Ale kjej të ji tak służisz, to przenjesesz naju kobjołkji, a tej pudzesz do nji, njech cë dô jesc.
Na te słova Leon sę zląkł i povjedzoł pokornje, wocerającë rękovem stenkę z nosa:
— Jidztale, jô vaju kobjolkji przenjesę!
Jak wonji ze Stachem wodeszlë, tej Leon vëdobeł z voza dvje dużé pękaté kobjołkji. Ale won njich nje vzął zaru i nje zanjosł, le wotvorzeł tę vjększą i vëjął z nji jakji poł mańdla jôj, kjile kavałkóv chleba i kjełbasę długą na poł reminja i zchovoł to v svoje kjeszinje. Tej z vjelgą starą wobvjązoł kobjolkę sznurem i vzął drugą i z njimi szedł do karczmë. Tak Leon sobje vëdzeleł wosobno vjeczerzą.
Kjedem tak stojoł i na njego zdrzoł, przëpodł do mje Trąba i scignął mje chiże z drogji na woborę.
— Remus! — rzekł. — Wutropjenjé z timi szandarami! Tero znovu takji jeden ze szklącą mucą rozpitivoł sę v wobu karczmach za takjim dużim chłopem ve foliszovim vampsu, vjezącim karę. To won na cebje czotuje. Poj! Jô cę zaprovadzę ludzom z woczu. Pogodoma co robjic. Bo jô tu vszetkji knjeje znaję.
I provadzeł mje woborami na kuńc vsë tam, chdze sę rozchodzełë trzë drogji: jedna v pole, drugô ve vjes, a trzecô v stronę vsë Luzena. Tam kjile klonóv rosło vkoł figurë z czervjoni cegłë murovani i wobstavjoni njevesokjim płotem. Vkrąg zelonô dzarna jük divan rozłożeła sę. Kjej ma naszła, tej z jedni stronë sedzało kjile bjałk, chterne wodmovjalë pocerze. Gorą, przeką vjetvji klonóv wostatni czervjoni parminje słuńca cepłą łuną woblevałë blaszanni daszk figurë. Trąba mje zaprovadzeł na procemną wod bjałk stionę, wusodł i scignął mje też na sedzączkę. Tej woparł plece wo płot i tak movjił:
—Tu je dosc cemno pod drzevami, żebe cę z daleka nje vjidzelë. Wostanji tu ceszij kota, jaż będze cemnô noc. Ludze z kompanjiji spją na sztreji v jizbach, chdze pod scanami karczmarze jim wuszekovelë leżą. Ale të sę nje vożë tam jisc. Bo choc to naszi ludze ti karczmarze, to procem szandaróv wonji vjedno są v strachu i gotovi cebje vëdac. Tvoję karę le wostavji spokojno na vozu. Dosz furmanovji markę a won cë ję zavjeze jaż do Vejherova. Tam znovu będze tile ludztva z całich Kaszub, że te kęsi psë zvątpją wo nalezenju cebje. Mosz të co do jedzenjô?
— Mom chleb. A żebes mje tak dokupjił sledza i przënjosł vodë, to bem mjoł dobrą vjeczerzą.
— To jô zrobję! — rzekł Trąba. Le të sedzë jak mesz i prosz Boga, żebe timu ze szklącą mucą womonę na slepje zësłoł. A nje vątpję, że cę litoscevje vësłuchô. Ko jes katolikjem, a ni kęsi chto vje jaką vjarę mają?
Rzekłszë tak Trąba vstoł i szedł. A jô wostoł som i za jego dobrą radą zanjosł jem prosbę do Roga, zlecivszë sę Jego wopjece. I anji chvjilęm sę nje bojoł, że mje złapją. Noc nachodzeła cechimi nożkoma, a po ji skrzidłach moje mesle zalecałë chiże na Lipińskji pustkji, chdze nom godzenë i dnje bjegłë v procë i wodpoczinku na wotmjanë i chdze po zochodze słuńca kożdi vjedzoł, chdze szukac stravę i leżą.
Kjedem tak sedzoł, naszedł cechimi krokoma Leon. Wusodł, vezdrzoł na mje i smjoł sę cecho wod wucha do wucha. Tej podol mje porę jôj i rzekł cecho:
— Na, Remus, cobes mje nje vëdoł, bo to z Klerikovi kobjołkji!
Ale jô mu podzękovoł i nje vzął, rzekłszë:
— Zjédzle som. Mje sę nje chce jesc.
— Bog z tobą. Remus! — rzekł na to Leon. Bo jô mom taką noterę, że mogę jesc wod rena do vjeczora a na noc znovu jem głodni. Mój brat Stach wopchnął na mje przënomji dva talarë i mje za to wobjecoł dobrze futrovac, a tero nje dbô i mje głodem morzi. — Zkąd jô mom vząc selę, żebe ten czężkji wobroz dvjigac? No, za to jô KIerikovę kobjołkę splądrovoł jak sę noleżi, a wonji będą v głovę zachodzilë, chto to zrobjił.
Tak godoł sobje Leon i zajodoł Klerikovę żevnotę. V cemnoscë mu stenka szkleła jak gvjozda z njeba, spadłô pokuńc nosa. A jak zjodł poł mańdla jôj i spori gleń chleba, tej wobcarł sobje gębę i stenkę, vstoł i rzekł:
— Tero jô pudę, njech mje Stach dô vjeczerzą! Bo chto vje, na jak długo będę sę muszoł najesc. Le të mje nje vëdej!
Jô krąceł głovą, że tego nje zrobję, bo też żol mje beło tego bjednigo, łęgjigo chłopca, chternigo ti drudzë jednak krzivdzilë.
Pozdnim vjeczorem naszedł ku reszce Trąba. Mjoł v ręku sledza i butelkę pjiva.
— Na, jédz Remus, cobes mjoł moc na strzimanjé tego, coc povjem. Barzo nen kęsi pjes sę wopitivoł za tobą. Muszi chtos vjelgą pomstę mjec na cebje. Ale prożnô jego robota. Të pudzesz ze mną, jak vszescë wusną, na wustrzechę nad chlevami, chdze jô cę zaprovadzę. Będzemë spelë za trzë dzevkji.
Pokąd jô jodł moję vjeczerzą, Trąba wusodł vigodno i rozglądoł sę.
— Njebo pobjegło — rzekł. Ale noc nje będze takô cemnô jakbe not. Tu pod tą figurą z daleka nas njicht nje vjidzi. Ale z blizka, jak nańdze, woboczi.
Tej wostro patrzeł ku vsë i vëcignął rękę:
— Reti Remus! Mje sę zdaje, że jô vëvołoł vjilka z lasa. Vjidzisz të nę szklącą mucę, co sę derdô drogą do naju? Żebe go szvernot! Kjej won zaru nje zavroci, to won jak Bog żevi naju nańdze. Matinko Nosvjętszô! Poslëże svjętigo Mjichała abo Jerzigo, abo jakjigo jinszigo Svjętigo z mocnimi pjęscoma, co be nimu dardanovji tę spjiczastą mucę vbjił z gorë v łeb, co be mu slepje na vjechrz vëlazłë.
Ale szandarovji nje beła namjenjonô takô kara, bo won sę zbliżoł pomału jaż do naju doszedł. Jak stanął naprocem figurë, vezdrzoł na nas i sę pitoł:
— Cuż va za jedni?
Trąba pokozoł polcem na mje i rzekł:
— To je młodi KIińkosz z Jomna, sin njeboszczika storigo Klinkosza, znanigo po całich Kaszubach dżada. Na nowukę dżadovską won chodzeł do svojigo wojca, ale sę nje dowuczeł, kjej wojc jego poszedł na drugji svjat. Tede won so wudboł jisc z kompanjiją do Vejherova, be vstąpjic na dowuczenjé do dżada Hińce.
— To je też takji rzemjęsło dlo zgnjiłich ludzi — rzekt szandara. — I zdrżącë na mje dodoł:
— Vstidzełbes sę, takji mocni chłop, wuczëc sę za dżada.
— Ja — rzekł Trąba i kjivoł głovą — na to nji ma radë. Kjej won sę boji robotë i mô talent le na dżada, wurzędnjika abo vjelgjigo pana...
— Mje sę zdaje, że të rągosz, të mądrzelo! — rzekł szandara wostro. A chtuż të jes takji?
— Jô — wodezvoł Trąba — jidę z Lipusza, a mom provdzevi przezvjisko Dżonk. Ale ludze mje movją Prdzonk, bo furmanję v porę konji. Pon Bog zesłoł na mje njeszczescé, bo mje padła szkapa. To i jinszim sę trafji. Ale wu mje, to jesz vjęcij njiże njeszczescé, bo wuvożejce, panje szandaro, że mój parobk i moja pora konji mjelë v gromadze le jedno woko. Jedno mjała ta njeszczestlevô szkapa, co mje kopeta vëcignęła, a jedno mô parobk, bo na drugji je slepi. Tero jô jidę z kompanjiją najintaceją, żebem dostoł do kupjenjô konja z jednim le uwokjem. Bo jak szkapę zdvuma woczami nabędę, parobk sę wobrazi i wuceknje ze służbë. Ko bełobe procem szeku, żebe njemové zvjerzę vjęcij mjało vjidu njiż kuczer.
Szandarze sę gęba wod wucha do wucha vëvarła wod smjechu. Ale won sę strzimoł, przëbroł srodze wostrą minę i sę pitoł:
— Je to też vszetko provda, co vë mje povjodoce?
— Jo, panje szandaro. Toblecę svoję jô wostavjił doma na chrzebce slepigo konja. Ale możece sę v kompanjiji dopitac: cze nje znają Prdzonka z Lipusza a młodigo Klińkosza też.
Szandara mruknął i vëszczerzivszë jesz roz woczë na naju, zavroceł sę nazod do vsë. Jak won kavałk wodeszedł, trąceł mje Trąba łokcem.
— Remus! Tego jô vësztelovoł. Won muszoł mje vjerzëc, ko jesz nji ma takjigo przepjisu, żebe kożdi toblecę na płecach mjoł, jak to je na furmankji vjeszac muszą...  Brace, co to za czase naszlë! Ma Kaszubji, lud Bożi, wod wojca i prawojca na naszi zemji sędząci i Boga chvaląci, wopovjadac sę muszima takjim jańcekrestom. Wuvożoł të, jak won movjił dobrze po naszimu! To gvesno takji brat, chternigo ve vojsku na pruskji kopeto przerobjilë. Ti są nogorszi, jak kożdi zaprzańc... Ale czekavi jem, chdze sę też podzoł krol jezora, bom go wod Mjechucena na woczë nje vjidzoł.
—Tu won leżi! — wodezvalo sę z drugjigo nortu pod figurą.
— Ala bjedze! — dzevovoł sęTrąba. — Wo vjilku mova a vjilk tu.
— Grizłbe ten vjilk — rzekł vaspon — żebe nje ten svjęti wodpust i moja wofjara, chternąm Bogu przëwobjecoł. Jô go vjidzol też, jak won tu przëstanął a ręka mje mocko svędzeła, alem sę strzimoł. Wuvożejta: Wonjii mje szukają. Muszelë sę doznac, że mje njima na Vdzidzkjich jezorach i so wumeslilë mje szukac v kompanjiji.
—Jesz i to — vestchnął Trąba. — Ale kjej to tak, tej nje będzece vaspon żdac na njich.
—To sę vje! — wodrzekł vaspon. — Wob noc pudę ze szczudłem na plecach drogą do Vejherova, a wob dzeń sę vëspję wu vjadomigo vęglovnjika v lese. Przë Bromje Wolivskji ma sę zos woboczema!
I vstoł vaspon, założeł szczudło na remję i jak ricerz młodi długjimi krokoma szedł v cemną noc.
Anjoł Stroż nakreł slepje szandarom, że mje puscilë z kompanjiją, choc i ti z Mjechucena reno sę nalezlë. Murovanô figura, pod chterną ma vczora do pozdni nocë z Trąbą sedzala, reno zgromadzeła na svojim blaszannim daszku rożovi vjidë słuńca, a v cenji vkoł nji na dzarnji klęczoł rój, chturen sę polecoł wopjece Boskji na dalszą drogę. I jô szedł podzękovac Matce Boskji, że vczora Trąbovim vëmiszlanjim wodnekała zapalczevigo sługę pruskjigo.
Strzepskô parafijô wodprovadzeła nas ze spjevem i chorągvjami v stronę Luzena, wostatni staceji przed samim Vejherovem. Njebo jesz pobjegłé mało słuńca przepuszczało, kjej jesma wopuszczała Strzepcz, ale njimësma doszła do Luzena, svjeceło słuńce z modrigo njeba. Po drodze vjitałë nas Bożemękji v kvjotkji redosno wumajoné. A nad sobą czuła ma wopjekę Boską jak vëcignjętą z njeba rękę dobrigo wojca. Daleko przed nami czornô podpjerała njebo scana lasu: to ju bełë wostatni lase przed kuńcem naszi pjelgrzimkji.
Ale Złemu pevno mjerzała ta chvala Bożô i chrzescijańskô zgoda v kompanjiji, to też nje strzimoł i muszoł zrobjic psotę. Jak ma vëchodzeła z Luzena, tej Trąba kanął kole mje i rzekł:
— Remus. Woboczisz, że mjedze wobraznjikami i Leonem ze stenką jesz sę co stanje. Głupi chłopocë! Wo to młodé dzevczę, co to nje przëvekło boso chodzec, wonji sę poterbują. Żebe wonji vjedzelë, jakô sę z nomjilszigo dzevczęca zrobji bjałka, to be delë poku. Leon ze stenką co knuje, bo Klerik go wobrazeł. Jô bivszë Klerikjem, tak bem spokojno nje sedzoł tam vesoko na pakach tego voza.
Sedzoł sobje Klerik na pakunkovim vozu vesoko i zdrzoł, z nogoma zvjeszonimi, plecoma do konji, na kompanjiją, chterna postępovała slode. Mjedze kompanjiją szedł Leon wobcerającë chdzeroz svoję stenkę ale copoł sę vjedno vjęcij v teł, trzimjącë rękę v kjeszinji. Kavałk za vsą, kjej kompanjijô ju mijała voze, vjidzoł jem jak v smjejącé sę lica Klerikové cos trzasło i rozprisło, poczim brzedkô vonjô sę rozeszła zgnjitigo jaja. Wobezdrzoł jem sę chiże za Leonem. Ale won ju nje trzimoł ręce v kjeszinji, le v wobu rękach mjoł wotvarłą ksążkę do nabożeństva i gorlivje v nji czetoł.
—Won to jednak beł — rzekł Trąba. Żebe go szvernot i Leona. Takô wobraza Boskô. Vjidzisz, Remus, że bjałka je przicziną vszelkjigo złego. Vjidzoł jô v Strzepczu, jak wonji sę pokłocilë. Leon vënoszoł pravje kuferk ni pannë do voza a wona mu za to pjękno dzękovała. Ze stronë przëzerelë sę Stach i Klerik ze sercami pełnimi zodroscë. Tak jô wuzdrzot, że Klerik dostoł wokrągłé woczë jak bulvë i szedł prosto na Leona. Wo reti! Z kjeszinji jimu vëzeroł grubi konjuszk kjełbase. Jak mu ji Klerik nje vëcignje i mu z nją nje vëdzeli v głovę, tak sę wona ta kjełbasa rozlecała zaru na dvje połovë. Vadzëc won na njego nje vadzeł, ale podnjost te dvje połovë, pokozoł je panjence i rzekł:
—Vjidzice panjenko, jakjigo vë moce wopjekuna! Tę kjełbasę won wukrodł z moji kobjołkji.
Ale panjence żol sę zrobjiło Leona. Przëstąpjiła, pogłoskała go po głovje i poceszała:
— Nje płaczce Leonje. Ve Vejherovjejô cë kupję kjełbasę jesz roz tak dużą jak ta, chterną wonji vom vzęlë.
—Won ję wukrodł! — rzekł Klerik do pannë.
Ale wona sę wod njego plecoma wodvroceła i njick nje rzekła. A Leon muszoł wod Strzepcza jisc z wobrazem, ale pomste so zachovoł. Somem vjidzoł, jak ze za vozóv grozeł Klerikovji: Pożdejle, jô cë to spravję! A tero won svoję pomstę vëkonoł.
Dvuma mjeszczanom, chterni ze svojimi berlami mjelë wo porządk dbac, srodze markotno sę zrobjiło. Zaczęlë v kompanjiji sę wopitivac i szukac zbrodnjorza. Pitalë sę Klerika, na kogo be mjoł pomeszlenjé. Ale njim doszlë do spravë, stało sę njeszczescé jinszé: Bjałka jedna na vązkii drodze przez las vpadła do rovu przë drodze. A to na pozimku stojała v njim voda. Ale wonji nje zatrzimivelë kompanjiji, le vzęlëjesz trzë bjałkji i rozporządzilë:
— Wod ti mokroscë babsko nabędze jakji choroscë. Njech sadnje na voz a trzë suché bjałkji vkrąg nji, żebe ji dodac cepłoscë. Ve Vejherovje njech sadnje przë wognjisku i sę vësuszi. Że też slepji svojich wotvorzëc nji może i zdrzec chdze jidze.
Sprava vpadłi do rovu bjałkji retovała Leona. Bo wob ten czas z vesokji drogji nad drzevami lasa vërosłë przed nami vjeże mjasta Vejherova. Na levą rękę wode drogji przez stolemni bukji bjelełë sę kaplice na przidkjich gorach Kalvariji. Z celem naszi pjelgrzimkji przed woczami głupô sprava mjedze Leonem ze stenką i Klerikjem szła v zaboczenjé. Wurok svjętich mjesci napełnjił serca nabożeństvem a duszom przëpinoł skrzidła, wunoszącé jich v gorę precz wod sprav marnich robocigo dnja.
 


 
XXIV
Na Kalvarijach Vejherovskjich.
Czimu krol jezora nje povjeseł szczudła na krziżu.
Wolivskô Brama! Przë szerokji drodze do Gduńska stoji wona v szarich murach, prostô, bez vszelkji wozdobë, jak ten lud, chturen vkoł nji sę zbjerô v dzeń Nalezenjô Krziża Svjętigo. Ale choc wona takô njevjidzałô, jednak svjeci jak słup wognjisti, jak bliza morskô ku połnjovim i nortovim Kaszubom. Vjid ji i chvała jak rzoze wod pomji nocë svjecą jim v woczë i co rok jich zprovodzają do gromadë. Tu wuczujesz godkę kaszubską rozmajitą i podkorbjanjé z rożnich parafijnich zveczajóv choc wonji jednak vszescë jednigo ducha i movë.
Wurosłi zajezorami i lasami nje vjidzoł jô jesz tile naszich v gromadze. To też nji mogł jem sę napatrzëc jak wonji tam stojelë: morzé głóv pod vjejącimi chorągvjami. I meslô mje wuderzeła do głovë: — Chvała Bogu! Jesz tile vas jesta, be vëbavjic zapadłi zomk i posadzec krolevjonkę na złotim tronje!
Kjej jem sę rozglądoł v meslach, woczë moje zatrzimałë sę na wosobje vesokjigo pana z worzlovim vezdrzenjim i długą brodą, zdrzącigo tak jakjô na to morzé ludztva.
Chdzeż jô go ju roz vjidzoł?
Ku reszce mje sę przëboczeł nen vjeczor: Lasem starodovną drogą provadzilësmë trumę z całem njeboszczika pana Jozva na smętorz do Lipna. Polełë sę smolnjice a rzozô z njich bjiła po czubë drzév i po głovjicę Zomkovi Gorë. A na nji vesokô stojała wosoba cecho jak kam i zdrzała v doł na nas.
To beł ten jistni. Tero jô go poznoł. I nje dało mje poku, le muszoł jem do njego sę przecesnąc i rzec:
— Panje! Jô ju roz vas vjidzoł na Zomkovi Gorze pod Lipnem!
Won przëzdrzoł mje sę v boczlivje i rzekł:
— Godkę tvoję lecho rozumjec. Alem cebjeju vjidzoł. Nje beło to v ni nocë, jak żesta Jozva Zobłockjigo vjezlë do grobu zaboczoną drogą?
—Tam to beło.
—Tero jô so cebje przëboczom. Wodvożni jezdes i jeden z tich, co v żecu nje chcą Bogu wostac vjinni. A takjich nom potrzeba. Wustanji przë mje i przëzdrzë sę ti srogji mocë naszich! Dlo njich wofjarovac szczescé svoje, kożdą meslą, kożdé bjicé serca: jak wuvożosz? Vorto to cze nje vorto?
Tak jô vezdrzoł na ten las chorągvji i na to morzé ludu kaszubskjigo, chturen sę tam tłoczeł na szerokjim goscińcu, provadzącim z Gduńska na Pomorską. Vesoko z gór szadich zdrzałë na njich kalvarijskji kaplice. Beł to lud prosti: Tęgji gburzë, vesokji rebocë, snożé młodé bjałkji i staré babulińkji. Żebe tak za njimi stojelë ti, co z Garecznjice vëszlë za kompanjiją i ti, chternich jô vjidzoł v Mjirachovskjim lese v szołmach pjerzastich na vesokjich konjach v dimje drogji, tej bełbe to norod chvalni!
A pon z worzłovim vezdrzenjim rzekł:
— Nje wodzevosz sę na moje pitanjé. Może nje rozumjesz. Toc rzekę tak: Lud zgromadzoni vkrąg naju to wurodzoni dzedzece ti zemji. Ale wonji dzis na nji są le sługami. Z movą svoją i wobeczajem poskrelë sę po svojich pustkovjach i vsach. Worzą, seją, łovją, ale vłodze na svojich vodach i na svoji zemji nji mają. Mova jich i wobeczoj są posmjevjiskjem dlo tich, co njimi rządzą. Wofjarovac żëcé, be jim dac vjid i przë pasach zavjesëc jim mjecze, co be volą i sełę mjelë wuprzec sę wo svoje prava — rzeczë: Vorto to cze nje vorto?
Zkąd mje sę wod razu przëboczeło wono straszedło z pod korunovani jarzębjinë? Wona bjałka v bestrich ruchnach? Rzekła mje v nen czas krolevjonka: Przed tim straszedłëm mjij sę na bocznoscë. Nogorszé wono a jimję jego: Njevorto. Vezdrzoł jem na njevjadomigo pana i rzekł:
— Vorto dac żëcé i szczescé za vëbavjenjé zaklętigo zomku!
— Vjedzoł jô, że tak wodpovjesz. Bo i të jezdes z tich, co ze sebje robją wofjarę, choc wo tim nje vjesz som.
A jô povjedzoł po chvjilë:
— Panje! Vasza wosoba i vasze słova są dlo mje, co zdrovje dlo chorigo człovjeka. Moc ve mje vchodzi njeznanô a vjid jakjis, jak rzozô po nocë, vschodzi v moji duszë. Chcołbem bëc przë vas i słóv vaszich słuchac kożdigo dnja i kożdi godzenë!
A won wodrzekł:
— Robji to, co dusza tvoja cë koże. Tej nasze mesle i nasza procô pudą jedną drogą. Com cë rzekł v nę noc na Zomkovi Gorze? Przëboczë sobje.
Ale jô dobrze pamjętoł te słova: Nalezesz mje vszędze, chdze skrë Ormuzdové sę żolą, nalezesz mje vszędze, chdze duch Kaszub podnoszô vjeko svoji trumë...
Ruch sę tero zrobjił v morzu ludzkjim, chterno szeroką falą bjeżec zaczęło ku pjerszim kaplicom Kalvariji. Ta fala nas rozdzeleła.
Va kalvarijskji gorë! Kjileż razi jô tam wobnoszoł po vajich przidkjich chrzebtach mój czężor ludzkji i kozoł duszë moji rozmiszlac wo wofjarze Zbavjicela svjata. A jednak tę moję pjerszą pjelgrzimkę zapjisała pamjęc v moji duszë novjększimi literami. Bo co na nowuce wopovjodoł dzecku dobri ksądz, to mje tu na woczach stanęło javno. Tak jak be wod nich dzejóv litoscivego Boga na zemji nje beło wuszło do vjecznoscë bezmała dva tesące lôt. Z gorë v doł a z dołu v gorę czężkô vjodła droga, ale jô nje czuł ti czężkoscë. Kurz jak doka płinął nad nobożnim ludem, ale mje belo jakbem chodzeł v porenni mgle porenku młodigo vjarë naszi. Jak kamjanni svjodkovje ze svjęti zemji, kaplice stojałë strzod starodovnich bukóv naviżach i wotmikałë svoje bramë i roczetë: Pojta, dzecë Vjarë! Vëlękłô v dolinach, zkąd vasza jidze droga, dusza vasza wodpocznje i vesoko z gorë vezdrzi na vasz trud tam v dole.
Na vesokji gorze stojikaplicaWukrziżovanjô, vjelgô, spanjalô jak koscol. Tam po wobu stronach wukrziżovanigo Pana Jezusa stoją krziże vjelgji. Na njich vjiszą z rękoma skrępovanimi v teł wobaji łotrzë. Pod tim iotrem, chturen sę navroceł v godzenę smjercë i wod samigo Zbavjicela dostoł rozgrzeszenjé, wuzdrzoł jem krola jezora. Klęczoł won, szczudło pod pochą, z głovą do zemji zgjętą, bjił sę v pjerse i załomivoł ręce nad szczudłem. Vëchodzilë ludze a jinszi przëchodzilë z prosbami i dzękovanjim, a won jak klęczoł tak klęczoł. Ju komudno sę robjiło v kaplicë a nocnô doka pobjegała gorë kalvarijskji, kjej won ku reszce vstoł. Ale jô żdoł na njego, bo mje njico trzimało, jakbem mu beł potrzebni. Wuzdrzoł mje przed kaplicą i rzekł:
— Dobrze, że cę vjidzę, Remus! Żevi dusze mje potrzeba, bo czuję sę wopuszczoni wod Boga i ludzi.
Tak żorotno krol jezora sę do mje jesz nje wodezvoł, dlotego jô vezdrzoł na njego z wuvogą i vjidzoł, że mô lica bladé a woczë jakbe zgasłé. Ale won vzął mje pod remję, szedł kjile krokóv, stanovjił sę i rzekł:
— Zdrzë jak sę tu cecho zrobjiło. Njedovno jesz sę rojiło ludzi jak mrovk po tich szadich gorach. Tero rozeszlë sę jak rozlotają sę ptochë vjeczorem do svojich gnjôzd.
Vjidzoł jem, jak wostatni zchodzilë v doł do mjasta, a nowostatnjeszé szło porę ludzi młodich: nen chłopok z pod kapliczkji pod Vigodą i no dzevczę, co boso v kompanjiji vędrovało. Szlë wokoma sebje trzimjącë sę za ręce. Gvesno dobri Bog jich tam na kalvariji pojednoł ze sobą.
A krol jezora rzekł:
— Poj! Sadnjema tu z boku gorë, bom zmęczoni barzo! A kjej ma wusadła, vëcignął do mje svoje czężkji szczudło i movjił:
— Zvoż to szczudło v ręce a doznajesz sę, że nji mogłobe bëc takji czężkji, kjejbe v njim nje beło żelaza.
Zvożeł jem v ręce a vëdovało mje sę barzo czężkji. A won je wodebroł i zacignąvszë z kuńca vëcignął do połovë łiszczącą kolbę strzelbë.
— Vjidzisz! — rzekł — to dżadovskji norzędze mô duszę ricerską. Chcoł jem szczudło i duszę jego povjesëc v kaplice na krziżu i poddac sę voli Boskji. Ale nji mogę. Trzë dnji drogji przez gorë i lase tu ztąd jisc trzeba do mojich jezór i do gnjozda wojcóv mojich, ale jô tu vjidzę te modré vodë i czuję vonją lasóv, belem woczë przëkreł ręką. Vëjim ribkę z vodë, a wutchnje sę. Zamknji mje v murach, a wumrzę v trzech dnjach. Ko chcołbem żëc, jaż sin mój podrosnje i będze mocni dosc, be spôdk po wojcu vząc na sę.
Jô nje rozumjoł dobrze, dokąd won svoją godką provadzi i sedzoł cecho. A won chvjilę przemiszloł, tej povjodoł dalij.
— Rzeczë mje, przejacelu, jak cebje wuczilë: Kjedeż mô człovjek volą zabjic człovjeka?
Tak jô sobje przëboczeł, co mje wuczeł ksądz na nowuce po moji pobjitvje z Golijatem:
— Le za vjarę i za wojczeznë svobodę mosz wuchvecëc bronją i bjic i nje będzesz mjoł grzechu. A zokon ricerskji koże i v tim razu bjic, kjejbe njepotcevi człovjek nastovoł na cnotę bjałkji, na żëcé bliznigo, abo i na żëcé tvoje. I v tim razn nje będzesz mjoł grzechu.
I to jô povjedzot krolovji jezora. Ale won zvjeseł smutno glovę i movjił po długji chvjilë:
— Povjem cë: Jô zabjił człovjeka. Ale nje beło to anji za vjarę, anji za wojczeznę, anji z ricerskjigo przikozanjô. Le naszedł mje — lesni pruskji to beł— moji krijovce na Glonku, do chtcrni żoden człovjek nje vje drogji. Navetk sin mój sę dovje, jak dorosnje, nje prędzij. Bełbe mje lesni vëdoł i ju bem nje beł mjoł sposobu zatacëc sę przed njimi, co mje przesladovelë jak dzekjigo zvjerza. Naszedł mje, jesz dzis nje vjem jakjim sposobem, v moji jomje na Glonku i podnjosł flińtę, be mje zastraszëc. Ale jô go wurechleł. — Trup jego poplinął na vjelgji vodë. Ale kjej przë knjeji vëpłinął, tej po kulë v głovje sę doznelë, że to nje topjelc, le vëstrzałem zabjiti. Tak zrobjilë mje pravo. Ale jô sę skreł, a bjałka doma zastąpjiła mje vjernje. Jesz dziso nje vjem, jak ten Czernjik mje mogł vëszczekac taką letką karę: Pjęc lôt sodze! Choba z pomocą Złego wosamętoł sąd i sędzich.
Ale jô ti karë przëjąc nji mogę a nji sę dac zamknąc v sodzë, bo to moja smjerc. Trzech dnji nje vëżiję. A tam doma mój sin jesz nje vërosł z knopjęcich lôt. A chcołbem go vjidzec jesz takjim Zoborskjim jak jô i moji przodkovje i doznac bem sę chcoł, że won v naszi rozdze wumje wutrzimac svój brzeg jezora i krolestvo na njim.
Porvoł sę vaspon na nogji i vstoł:
— I dlotego jô nji mogę povjesëc tego szczudła na krziżu i jisc muszę na moje jezora bez rozgrzeszenjô. Tej vezdrzoł na mje wostro svjecącimi woczoma.
— Spovjodoł jem sę dziso dva raze: Bogu i tobje. Nje vjem, zkąd mom tę vjarę v cebje, choces młodi i droga tvoja provadzi v svjat a moja ze svjata. Ale tak mje na duszë, jakbesma sę mjała v żëcu przë vożni worędzë spotkac. Ale tero mje czas v drogę. Vrocec sę jutro przë kompanjiji nji mogę, bobe mje jednak wupjilovelë i tede bem ju nje vroceł do mojigo podzemnigo pałacu na Vdzidzkjich vodach. Ale tu v lese znaję vęglovnjika, chturen mje wob noc wotrzimô i dô stravë.
Po tich słovach stanovjił sę chvjilkę, vezdrzoł na mje i rzekł:
— Vjesz co, Remus? Poj ze mną!
A kjej jem rozmiszloł jak to zrobjic, povjedzoł tak:
— V kompanjiji të sę też vrocec nji możesz, bo i na cebje czotują. Po tvoji karze vszędze cę poznają. Lepji njech cë ję zavjezą nazod do Koscerznë, a tovarë tvoje ponjesesz na plecach. Może cë też do Lipna przëvjezc tvoję karę Trąba. A jô tu naju wobu poprovadzę takjimi knjejami, chdze żevé woko naju nje woboczi.
Mje sę vjidzała takô rada vaspana. Ale jednak jô sę muszoł vrocec do mjasta, żebe z Trąbą spravę wobgadac. Krol jezora zgodł moje mesle i rzekł:
— Jidzle spokojno do mjasta, chdze sę cebje pevno spodzevają. Jô tu wostanę pod kaplicą i mogę żdac, jaż przińdzesz. Jô cë też zaru povjem, czimu jô som jisc nje chcę. Jô sę boję, żebe mje wob drogę Złé nje wosamętało i nje kozało sobje żëcô wodebrac! Jak jô będę na naszich jezorach, tej dusza moja vëzdrovjeje. Ale movji mje, może të sę bojisz tovarzëc takjimu, co człovjeka wubjił ?
— Jô sę le Boga na njebje boję  — wodrzekł jem. — Ludzi jô sę nie boję. A moją spravą nje je sądzëc vas. AIe kjejbem z wurzędu beł sędzą, to bem wuvożoł, żesce strzelilë v wobronje vłosni!
— Żeli tak — rzekł vaspon — to zańdzesz po mje tu pod kaplicę.
Kjedem z gorë zchodzeł na doł do mjasta, z cemnoscë vëstąpjił człovjek. Patrzę: Trąba.
— A cuż të tam tak długo pokutovoł na Kalvariji? — vadzeł won. — Vejta go! Noprzod go trzeba szandarom ze zębóv vëcigac, a tej won wodsami nobożnoscë veznje i po nocach vanożi, cobe go jak norechlij policejô złapjiła.
Tej vzął mje za rękov i cignął ze sobą. Wob drogę zos robjił vimovkji.
— Remus! Të jesz nje znajesz wobeczajóv svjatovich. Żeli të chcesz sę wukrëc, to muszisz sę vjedno krącëc v nogrebszi gromadze ludzkji, a nje łazec po nocach som. Ale jô vjedno movję: Dovno be cę psë zjadłë, kjejbes nji mjoł mje.
Cuż jô mjoł rzec? Pevnje won mjoł provdę. Won też i nje żdoł na moję wodpovjedz, le godoł:
— Tero ju je po wodpuscë, a ludzeska sę vjeselą, kjej svoje grzechë zładovelë na tich przidkjich gorach. Stach ju z wucechë przepjił svoje wobraznjickji mito, a zkąd chłopa veznje, żebe mu njosł wobroz nazod, tego jô nje vjem. Bo Leon ze stenką zrobjił nożka pon. Mje sę zdaje, że Klerik i jesz jeden z njich sprelë go v jakjim norciku za to, że won to njibe jim kobjołkę zplądrovoł i Klerikovji pod Luzinem zgnjité jajo v woczë cesnąL Za to won jim znjikł jak żid po cemnich nocach. — Ale pojle ze mną! Kamrot Veber chce vëdac tego talara, chternigo mu jegomosc doł v Mjechucenje za jego pjękné granjé.
Tak jô szedł z njim im mu wob drogę wopovjodoł wo naszi wumovje z krolem jezora. Won mje to pochvaleł i rzekł:
— Jô jem ti jistni wudbë. Muszisz robjic, co bes przëszedł do svojigo dodom. Bo jinaczi ti Njemce ze Zvadë będą cę przepłoszelë jak zvjerza. Svoje tovarë veznjesz v mjechu na plece. Karę cë furmon za porę detkóv zavjeze do Koscerznë, a ztąd jô cë ję prożną przëvjezę. Rod bem szedł z tobą i krolem jezora v gromadze, ale mom wumovę dotąd i nazod. Na to nji ma radë. Domav Lipnje povjedzle szkolnimu: won cë to pjismo do Czernjika zrobji.
— Jô bem njerod mjoł spravę z Czernjikjem — rzekł jem. — Ro mom go za Smętka abo jego sługę.
— Ha, ha — smjoł sę Trąba. Cze Czernjik, cze jakji jinszi. Vszescë ti advokacë żiją le z przekrącanjô prava. Za to dlo njich kożdigo djobel mô v pjekle kocełk wustavjoni, smolë nalani, drevka podłożoné: le zapolic!
Muszoł jem sę zdac na Trąbę, bom na pustkovju wo tich spravach sę nje wuczeł. Wob ten czas ma zaszła do karczmë Lemana przë goscińcu pomorskjim. Tam na podvorzu stojałë nasze voze. Jô zjął mój mjech i chcoł jisc. Ale Trąba mje nje pusceł le zabroł ze sobą do karczmë.
— Tec të muszisz sę woddzękovac z kompanjiją — rzekł.
V karczmje wonji sedzelë vszescë. Ti mjeszczanje z berłami, Klarneta ze svoją kapelą i wobraznjicë. Leno Leona ze stenką nje beło. Stach sedzoł smutni naprocem Klerika, a z boku Franck. Trąba do njich przëstąpjił i rzekł:
— Cuż va tak nose pospuszczelë, panovje wobraznjicë, kjej żesta wodpustu dostąpjilë i szczestlevje dotąd zaszlë.
— A vjece vë, Trąbo, że Leon ze stenką vzął sę i wucekł?
— Vjem! rzekł Trąba to go gvesno namovjiła na panna, co to boso pjelgrzimovała jaż do Vejherova. Woboczita! V Koscerznje Leon z nją zańdze prosto do ksędza i dô na zopovjedze.
Zervoł sę Klerik:
— Takji głupstva! Wona i Leon ze stenką! Gołąbuszk bjołi i ten smjecoch przëgłupavi! Jô mesloł, Trąbo, że vë mjelë vjęcij rozumu.
— To vë sę na bjałkach nje znajece — wodrzekł Trąba. — Bobesce vjedzelë: Rele chłop beł kąsiczk pjęknjeszi njiż djobeł, to dzevczę przënęcëc może.
— To je vszetko prożno godka! povjedzoł Stach.— V kompanjiji szedł takji vëstavjinoga, chternigo wona njibe to nje znała. A tero po wodpuscë jidą vjedno v gromadze. To je ten jistni, Kleriku. Nolepji veznjesz i go spjerzesz.
— Do tego noleżą dvaji! — smjoł sę Franck.
— Jakuż to? — rzekł Klerik.
— Bo kjij mô dva kuńce!
Tero vmjeszoł sę v jich godanjé mjeszczon z berłem.
— Młodi ludze! Je to szek provadzëc taką godkę na tim svjętim wodpuscë? Jak jô beł młodi, tej ma też wużivała vjesołoscë, ale njigde nje zaboczeła wo nobożnoscë, statecznoscë i strzemjęzlivoscë przë takji worędzë.
Tak wonji sę tam spjerelë. Ale jô nje żdoł jaż wonji przińdą do jakjigo szeku, lem pochvaleł Boga, vzął mój mjech na plece i szedł. Trąba vëszedl za mną i sceskoł mje rękę.
— Njech cę Bog provadzi, Remus. Polubjił jem cebje jak brata. V naszim njedługjim vanożenju przebeł jem tile v tovarzestvje z tobą, że czężko mje sę rozińsc. Ko ma jednak v Lipnje sę będzema vjidzała, a mom vjarę, że ma jesz njejedną vędrovkę po svjece v gromadze wodpravjima. A pozdrovji też moję bjałkę, kjej ję wuzdrzisz na drodze. Bo zańsc do nji cë nje radzę.
Jesz gotova cę pozdrovjic mietelokjem, kjejbes povjedzoł, żesma tovarzeła. Ko wona vjedno movji, że jô be sedzoł doma, kjejbe mje nje kusilë kamrocë. Tak ma sobje podala rękę i sę rozeszta.








XXV
Jak Remus v gromadze z krolem jezora  głębokjimi lasami do dom vędrovalë.
 
Pod kaplicą Wukrziżovanjô żdoł na mje krol jezora. Nje żdavszë ma sę vzęła v drogę. Po krotkji vędrovce lasem naszłasma do vjadomigo vaspanovji vęglovnjika, chturen naju wob noc wotrzimoł. Spałasma jaż do połnjô dregjigo dnja. bo tak chcoł krol jezora, rzekłszë:
— Remus! Te kalvanjskji przidkji gorë nje leno mje, ale i cebje, choces młodszi, zmarachovałë njelecho. A ma moma jesz przed sobą barzo czężką drogę. Trzeba nama sę vëspac i posilëc, co besma strzimała.
Vęglovnjik wosmoloni jak morus chłop, chternimu le bjel woczu z czornich svjeceła skarnji, dobrze naju przëjął i reno nom wugotovoł krepóv i doł chleba. Potim ma znovu legła jaż do połnjô. A kjej ma sę ju zabjerala v drogę, tej won naju poczestovoł kożdigo połkvaterką jozcovigo tłustigo, bo to bodej mô dac sełę. Krol jezora ale vzął krom tego voruszk drevnjannich vęgli. Do czego te jimu bełë, tegom sę mjoł pozdnji doznac.
Noprzod ma szła lasami na Szemudę. Tej ma wobroceła v stronę pomorskji granjice na Mjiłoszevo. V Mjirachovskjim lese naszła naju noc. Zemni deszcz jął padac jaż gurdżeło. A v kjile pocerzi zrobjiło sę cemno jak v mjechu. Vaspon stanął i rzekł:
— Dalij jisc v ti vjilczi pogodze nje sposob. Trzeba tu wostac, bobe mje sę pomileł kjerunk naszi vędrovkji. Njebo tak pobjegło, że żodna gvjozda nom drogji nje pokoże. Bele znalezc sechi mol i wochronjenjé wod deszczu! Jesz lepji be beło, kjejbesma mogła sobje wogjiń wobskacëc, ale nje vjem, cze tu chdze nje mjeszko lesni, chturen mogłbe nas nańsc. A tego ma besma gvesno nje chcała.
Tak ma szła pomału jesz kavałk drogji stegną lasovą, jaż zaszłasma mjedze vesokji bukji bez brzidu spodkjem. Jich bjołoszari wuzimkji svjecełë jakbe bladim vjidem przez cemną noc. Gruńt pod njimi beł njerovni, przedzeloni podolnimi vądołami. V takji vądoł jeden ma zeszła. Tero przed naju woczami stanąlë trzë vjelgji mogjiłë stolimóv, wobrosłé brzedzastą grabovjiną. Vaspon zatrzimoł krok i rzekł:
— Tu ma wostanjema wob noc! Wuvożej Remus: Takji mogjiłë nańdzesz v naszich kaszubskjich lasach po dva i vjęcij v gromadze. Są to grobë stolimóv. Wonji lubjilë sę chovac v sechich molach, tak jak ma po dzis dzeń. Spokojno możema sę tu mjedze njimi rozgospodarzec. Wonji sę wo to nje wobrażą i z chęcą nom przitułku wudzelą, ko të i jô ma przenomnji gvesno z jich  — stolimóv — rodu. Dobrze, żesma tu naszła, bo chdze takji stolimovi grobë, tam i voda njedalek. Podług mojigo wobrechunku muszą tu stojec njedaleko vjelgji vodë jezora Kłączna. Jô cë povjem: Wostanji tu i sę rozezdrzë, cze be sę nje doł jakji dach sklecec nad głovą, bo ten deszcz nje woprzestanje, a navetk zajk nje lubji spac pod krzem, kjej mu na nos kapje. Jô podińdę cknjenjim, cze nje nalezę jezora. Vëtrafjic jô vëtrafję i wocemką, ale jakbes czuł krzik sovë to boczë, że jô vołom. V tim razu zapolisz na krotką chvjilę jaką sechą gałąz abo mech, co bem v ti doce vëbłądzeł.
Tak rzekłszë, krol jezora znjikł v cemnim lese, vząvszë pod pazechę svoje szczudło z wukretą v njim strzelbą. A jô vzął i sę rozezdrzoł mjedze nimi trzema mogjiłami. Bełë wone bezmała wokręglé a vjęcij njiż szterdzesce krokóv muszoł jem stavjic, be jedną z njich wobińsc. V jednim molu dvje z njich tak krotko sebje bełë sę zeszłë, że ledvje voz be mjedze njimi przejachoł. Tam też glębokji na chłopa vądoł je rozdzeloł. Tak jô po rozum do głovë, vzął  jem noż i vëcinoł z grabovjinë na mogjiłach długji vjetvje, chternem wukłodoł kuńcami wod mogjilë do mogjiłë, jaż nakrivałë nen vądoł jak drożkji nad zopolą. Censzé vjetvje jô wukłodoł na vjechrz. Ale że jesz mjozga v njich sę votovała i nje puscełë vszetkjich lestóv, belo to kąsk njepevné wuchronjenjé wod deszczu. Tak jô zaczął wuschłi leste i całi plachce mechu zbjerac na przëkrëcé dachu.
Wob ten czas minęla godzena i vjęcij, a krola jezora nje beło. Tak mje strzeleło do głovë:
— Może won zabłądzeł?
I kąsk njewubetno mje sę stało kole serca, alem v roboce svoji nje woprzestoł, le gęsceł jem cerplivje svój dach, tak że słabi deszcz wob jedną noc podług moji wudbë njic be mu nje zrobjił. Po ti roboce vzął jem nadstavjac wucha, cze vaspon nje jidze. Ale jô nje czuł anji krokóv anji krziku sovë, le deszcz z cechim szemarzenjim kropjił na młodi leste i scekoł na gruńt lasu. Tak mje sę jednak njemjirno zrobjiło i wuvożoł jem sobje:
— Może won zabłądzeł i vëdoł krzik sovë, le të go, Remus, nje czuł tu mjedze mogjiłami?
Tak jô sę vzął i vëszedł z mjedze mogjił v gorę, ale przodem sobje vëszukoł suchigo mechu z pod kaminji. Tej jem nadstuchivoł. Jak całą chvjilę njic sę czuc nje dało, tak jô vëjął krzosedlo i żogjev, be zapolic pęczk mojigo mechu. Ale przë pjerszich skrach wuczuł jem tak krotko kole sebje krzik sovë, żem sę bezmała że nje vërzasł. Za chvjilę stojoł przede mną vaspon. Szczudło won mjoł jak szuńde przez plece założoné a po wobu jego kuńcach vjisałë spori snopë sicenë.
— Nje not żodnich signałóv! — rzekł won.—A tero poj! Z ti sicenë poszijemë so dach, chternimu deszcz przez całi rok njic nje zrobji. Ale wodjim mje te dva pękji, bom sę jich nadvigoł, a të jes młodszi.
Jô vzął szczudło z jego czężorem na sebje i zaprovadzeł go do moji budovnji mjedze mogjiłami. Won pochvaleł i rzekł:
— Tos të dobrze vëmesloł! Kjej ma jesz tę sicenę rozłożemana tvojim dachu, tej nom njeprzepadô, chocbe bęborkami lato. Wobskacële przed naszą budą smjało wogjiń, bo më momë tu bezpjek jak wu matkji za zopjeckjem. Wob ten czas jô rozłożę sicenę na dachu mojim sposobem.
Ze sechich kneplóv rozpoleł jem wogjiń. Krol jezora skuńczivszë dachovanjé wusodł v naszi chałupje przed wognjem, wodemknął svoję torbę dżadovską i vësepoł z nji całą gromadę svjeżich rib.
— To będze nasza vjeczerzô!. rzekŁ. Zrobjile dużi wogjiń, Remus, bo ma tu daleko wod ludzi. A v ti pogodze anji zvjerz dzekji, nje tile czlovjek, nje lubji vanożec po lese. A ta doka deszczovô rzoze naszigo wognja nje przepuszczi dalij v las.
Jak sę wogjiń rozpoleł, sodł jem przë vaspanu, a won tak povjodoł:
— Szedł jem v stronę, podlug moji wudbë, nortovą jakji czvjerc godzenë, jażem cknąl nosem vonją vodë. Tero jô vjedzoł, że to muszi bëc Kłączińskji jezoro, wod chternigo to nasze legovjisko leżi ku połnju. Doszedłszë brzegu, wuzdrzoł jem dużé vodë przed sobą. Na levą rękę chdzes daleko za vodami żolelë sę słabi vjidë. To muszi bëc Potęgovo. I tero jô sę dobroł, chdze ma zaszła. Przed sobą v snodkji vodze wuzdrzoł jem całi las sicenë. Tak jô zebuł botë i vzął noż v rękę, żebe choc na dach przënjesc jaką zdobecz, kjej jinszi nje beło. Przë tim rżnjęcu jô zavadzeł bosą nogą wo porvoz, chternigo kuńc wurzeszoni beł wo polik, vbjiti v pjosk. Tak zakłodają vjęcorkji: povjedzołjôsobje.
Vzął jem tede i vëcignął vjęcork. Z njego te rebë są. Rozumje sę, żem vëjąvszë jadro cesnął vjęcork znovu na głęboką vodę. Pevnje to ludze z Potęgovaprzejachelë przez jezoro czołnami i v tim wopuszczonim molu svoje vjęcorkji vëłożilë. A vątpję, cze sę dovjedzą v żëcu, że zrobjilë dobri wuczink i dvum głodnim vędrom spravjilë vjeczerzą. Żieli mój wobrechunk dobri, to będze wod tich mogjił kole mjile drogji do ludzkjich posodłovji: Kamjenjice, Rącza, Novihutë, Mjirachova. Le Potęgovo będze njedaleko, ale hene po drugji stronje vodë. To też sedzema tu jak za svjatem, a kjejbe nas Pon Bog dziso v gromadze ze svjata vzął, to be może i v rok naju nje nalezlë.
Z nich rib ma so wuszekovała dobrą vjeczerzą. A kjej jesma sę najadła, ległasma patrzącë v wogjiń kożdi ze svojimi meslami. Deszcz jak kropjił tak kropjił z cechim bębnjenjim po lestach. V lese sedzała ceszô i noc. Żoden szczek psa z dalekji woborë czuc sę nje doł, znadz wobrechunk krola jezora beł dobri, i dalek i szerok nje beło żevi dusze krom naju wobaju strzode tich grobóv stolemovich. Noc ju dosc pozdno postąpjiła, ale mje sę spac nje chcało a vaspanovji też nje. Zapoleł bo won svoję fefkę i przemiszloł. Ku reszce przervoł naju milczenjé:
— Movją, że takjimu, co zabjił człovjeka, nen zabjiti vjedno na woczë jidze i go tropji. Ale mje nen lesni po smjercë jesz njigde drogji nje zastąpjił anji mje sę nje przësnjił. Bo provdą a Bogjem: Kjejbe jô nje jego, won be mje beł przestrzeloł. Tak wonji bëlë vszescë na mje zavzęti. Muszisz vjedzec, że to wod dvadzesce lôt ma sobje psotë robjiła, ale jô jim vjedno podvojną mjarą płaceł.  Ale krev ludzkô sę mjedze nami nje lała le krev zvjerza dzekjigo. Tak jô meszlę, że kjedem v njego przëtrzimoł v prędkoscë — to le beła wobrona vłosnigo żëcô.
— I jô jem ti vjarë! — wodrzekł jem.
— Bog cë zapłac za dobré słovo! Wod dvuch lôt jô sę ju tacę i łaknę ludzkji pocechë. Ale tam na Kalvarijach kozelë mje wodpokutovac i vząc na sebje karę, chterną mje sądë vëmjerzełë. Bo vłodzô vszelko je wod Boga. A jô nji mom — vjidzisz — tile sełë i przez to jem z Bogjem v njezgodze. I vjedno mje wodtąd dusza movji, że zkądkas jakji vjelgji njeszczescé na mje jidze.
Cuż jô mu mjoł na to rzec? Żiczbą moją beło, żebe mu Pon Bog wukozoł drogę z tego wutropjenjô. Ale won cignąl dalij dim ze svoji fefkji a po długji chvjilë movjił:
— Żeli cë sę chce spac, Remus, tej spji i nje zvożej na mje. Wu storich ludzi spjik nachodzi pozdno, a nekô, kjej gvjozdë pobladną. Jakoż też to be mogła bëc godzena?
Tak ma zaczęła rachovac: Mogła bëc wosmô, jak ma zaszła na te mogjiłë. Dvje godzenë vaspon sę zabavjił nad Kłącznim. Krotko dvuch godzin ma tu ju pevno sedzała przë szekovanju vjeczerzë i wodpoczivającë po vjeczerzë.
— Tej to ju tak przë połnocë będze! — rzekl krol jezora. — Tero nasza kompanjijô ju dovno spji na sztrejach v Strzepczu, a ma tu sami v lese. Żebe też ti stolimovje, co tu pod gorami kaminji spją, moglë vstac, cużbe wonji za woczë zrobjilë vjidzącë, że jich potomkovje nocą przë jich grobach tacec sę muszą, be sę nje dostac v ręce cuzi zgraji, chterna sę panem Kaszub zrobjiła?
A mje szło przez głovę:
— Żebe to tak zbudzëc tich spjącich stolimóv kaszubskji zemji i zomkovjiska nasze wodczarzëc i dodac krevji i kosci nimu vojsku, co tam szło v gorę na Kalvarije przez Mjirachovskji las i zgadnąc nę zogodkę dzevczątka z Garecznjice z gorscą pełną worzechóv i przenjesc krolevjonkę przez vodę v lasach pod Lipnem: Rechło besma vëzbała noremnich, njeproszonich cemjęzcóv naszich.
Ale jak tego dokazac?
I vezdrzoł jem gorą wognja naszigo vlas, jakbeztąd mogt vëstąpjic chtos, cobe mje doł wodpovjedz i radę. Ale leno bladi wuzimkji bukóvjak stolemni słupë bjelełë słabo przez dokę, a mjedze njimi i za njimi sedzała czornô noc.
V tim zaczęło sę rozlegac szczekanjé psa tak krotko, że jaż vaspon zervoł sę na sedzączkę, vëjął fefkę z gębë i nadsłuchivoł. Szczekanjé całą chvjilę czuc sę dało barzo mocno, tej znovu sę woddaleło, ale vnet znovu naszło krocij nas i głosno przez cemni las sę rozlegało. Tak to kjile razi, to słabji, to mocnji wujodało lasem, jaż wucechlo raptem jabke wucął sekjerą. Długą chvjilę nadsłuchivelësma v gromadze, ale las stojoł cechi nad nami, le krople deszczu pruszełë i szemarzełë po lestach. Tak vaspon sę przeżegnoł i rzekł:
— Remus. To nje beł pjes ze żodni gburskji woborë anji pjes lesnigo do gonjitvë sposobni. Przë połnocë zbudzeł sę czornji pjes na zomkovjisku — muszi wono stojec njedaleko — i wodpravjił svoją nocną strożą. Vszetko to rządë Boskji.
Tak jô sę przeżegnoł i poleceł wopjece Pana Boga. Tej jem legł mjedze grobami stolemóv pod dachem z mechu i sicenë, a szemarzenjé deszczu po lestach wuspjevało mje do spjiku...
Dobrze ju vjidnjało, jak jô wodecknął nje vjedzącë v pjerszi chvjilë chdze jezdem. Zemno mje gurdżeło. Ale zarazem wuczułjem cepłé chopanjé jak z pjecka, a kjedem vezdrzoł, tej sedzoł vaspon przë wognju i sepoł krepë do trigjelka. Tero jô sobje przëboczeł vczoraszé szukanjé leże wocemką. Deszcz pruszeł jak vczora, a letkji vjater roznekoł dokę. Vjidzec beło daleko v las. A mje sę zdovało jakbem leżoł ve vjelgjim zomku, v chternim vesokô posova z lestóv i galęzi czężela na szarich wuzimkach bukóv jak na stolemnich stołpach.
Krol jezora vjidzącë mje wodeckligo, wodezvoł sę:
— Pokąd të społ, Remus, to jô sę rozezdrzoł po lese. Tu krotko v dole stoji błotko z czestą vodą. Trzeba nom zjesc co cepli stravë, bo momë przed sobą marsz njelada. A zemno je i deszcz padô. Jesz dziso muszimë duńsc do Lepuskjich lasóv. Tam wobnocujemë jesz roz, a ztąd jô cë pokożę drogę do Lipna.
Z moją paką na plecach wodczuł jô ten marsz stegnami, kęde sarna chodzi. Ale za to v połnjé ma ju sedzała strzod skamjenjałich vjeselnjikóv pod Vęsorami. Podvjeczork ma zjadła pod Selczną. Jak noc i wumęczenjé stanovjiłë nasze krokji, tej ma ju sedzała v Lepuskjich lasach pod Tuszkovami. Tu znadz krol jezora znoł kożdi kjerz i kożdé drzevję, bo v pevnim mjescu rozezdrzoł sę i przëstąpjił wod razu do kjile krzóv, chterne tam roslë pod przidką wurzmą. Nad wurzmą barzo wopoczni rosł dąb. Tej rozgarnął krze, za chternimi sę wukozała cemnô joma. V tę won vlozł a jô za njim.
— Takji vanoga jak jô — rzekł won — nje wobińdze sę bez mjeszkanjô v kjile molach. Pod korzinjami tego storigo dęba, chturen të vjidzoł, nje będzema gorzij spała njiż pod skleconim dachem mjedze mogjiłami dziso v nocë. Le wognja żodną radą nji możema zmjecëc. Wuvożej: Ledvje poł godzenë drogji ztąd nade drogą wod Lepusza do Tuszkóv mjeszkô lesni. Procem zveczajnimu porządkovji na naszi zemji je to nasz człovjek, Kaszuba. Ko som jednak nji mogę jimu lezc v ręce.
Tej ma sę posileła resztą chleba i rib zbjegłich z vczoraszi vjeczerze i legła v naszi jomje na lestach. Krol jezora zapoleł so fefkę, vëcignął sę vigodno i povjodoł:
 — Tu mje ju lepji, bo czuję sę ju krotko mojigo jezora i vjem, że zrzucę jutro te dżadovskji ruchna. Tu ma sę też rozińdzema Remus. Jezdem wu cebje v długu, żes mje tovarzeł przez tę czężką drogę. Za to vjedno nalezesz wu mje goscenę, kjej zabłądzisz v moje państvo. A nje dzevji sę, kjej mje reno nje woboczisz. Povjem cë tero tvoję drogę. Pudzesz przez ten las na połnjé. Kjej wuzdrzisz spiczastą vjeżą storigo koscoła v Lesnje, tej trzimej sę mocko na pravą rękę. Tęde jidącë napotkosz ludzi. Tich smjało pitej wo drogę do Lipna. Bo to są ju stronë zapadłé i tam ledvje jakji zabeti szandara wo tobje be mogł mjcc vjédzą.
Deszcz pruszeł jak minjoni nocë na leste v lese przed jomą, a krol jezora poleł svoję fefkę i godoł:
— Pokąd nje spjisz. Remus, to możesz na mje słuchac. A kjej wusnjesz wob czas moji godkji, to też njick nje szkodzi, bo jô jem przëvekłi gadac som ze sobą... Mogłbem cebje tu pocesznimi frantovkami wuroczëc, bo njedaleko wod naju v lese stoji wurzma vesokô, chterną ludze zovją mogjiłą Tuszkovskji Matkji. Szerokô droga, przez chterną ma przeszła njedovno, provadzi ze vsë Tuszkóv do Lepusza. A wo Tuszkovjokach i jich Matce povjodają sobje smjesznich przigód i trelóv co njemjara. A mje to vjedno je dzivno. Bo te Tuszkovë są vsą vjidzałą, a tęgji i zoradni i sposobni v njich mjeszkają gburzë, z chternich jinszi le sobje mogą przikłod brac. Ale może za dovnich czasóv mjeszkelë tam jakji smjeszni jinsztë, a pamjęc ludzkô jich żartë przenjesła na dziseszich ludzi.
No, ale tero sę fefka vëpoleła. Dej rękę, Remus, i spji dobrze. Mje njico movji, że ma sę jesz przë vożni worędzë będzema vjidzec.
Reno, jak jôwodecknął, nje beło ju krola jezora. Kąsk mje sę serce scesnęło, bom jednigo za drugjim mojich novich przijoceli wod sebje puscec muszoł i czuł jem sę przez chvjilę wopuszczoni jak kam v polu. Alem sę vnetk zervoł, zjodł resztę mojigo chleba i szedł v drogę.
Tego vjeczora jô ju społ v Lipnje v mojim łożku. Szczestlevi, że mom jednak svoje doma. Kjedem vëzdrzoł reno przez wokno, wuzdrzoł jem naprocem na krotką chvjilę pjękné woczë i lica moji minjoni krolevjonkji ze zomkovjiska nad rzeką v lese. Njick mje ju nje bolało v sercu, kjej jem ję wuzdrzoł, ale rovnak przeszło mje cepło takji, jak kjej słonuszko zasvjeci po długjich deszczach.
Pon szkolni radę Trąbë pochvolił i vëszekovoł mje pjismo. A po kjile dnjach przëszła wodpovjedz na moje przezvjisko, że mogę smjało chodzec z mojim hańdlem po vsach i po mjastach. Le jak mje vezvją do sądu, tej stanąc muszę.
Kjile dnji minęło a zjavjił sę v moji jizbedce Trąba. Ale jakżeż won vëzdrzoł zmjenjoni! Modri plachc sedzoł jimu pod levim wokjem. Lica nosełë znakji drapanjô a nos mocko beł spuchłi. Sodł won na zedlu i żałoblevim głosem wopovjodoł tak:
— Remus! Czemużes të mje, svojigo kamrota, wopusceł? Z godzeną, jakżes wode mje wodeszedł, vszeskji njeszczescô spodałë na bjedną moję głovę. Anjoł Stroż mój gvesno sę wob ten czas chdze v jakjim norciku v njebje położeł spac.
— A cuż cë sę stało? — pitoł jem.
Trąba vëstchnął i rzekł:
— Cużem cë movjił, jak żesma sę na drodze za Lipnem pjerszi roz poznała a jô cę czestovoł gorzołką, a të nje przëjął. — Sto krokóv wod checzë jednigo, na przededvjerzé drugjigo, a jednigo z ręką na lecirzu, tej strzimom. Ale jô cë povjem: Tego razu jô bezmała nje strzimoł.
— Jakuż to?
— Przëzdrzë sę mje dobrze, a będzesz vjedzoł. Te vjidzalni znakji na mojich pjęknich licach są njiczim procem njevjidzalnim znakom pod ruchnami.
Tero jô sę dobroł, że go jego bjałka sprała.
— Ale za cuż wona sę na tobje tak pastvjiła?
— Za njic. Żebe rzec słovami koscerskjigo mjeszczona Pavele — të vjesz, tcgo z berłem — to wona to zrobjiła z przërodzoni złoscë serca, cvjardoscë, vëvrotnoscë i jędzotnoscë. A tero wona sę vëbjerô do naszigo ksędza jegomosce ze skargą, żem ji nje przënjosł żodnigo detka z wodpustu.
— Ko të ji rovnak przënjosł jakji pjenjądze?
— Jak jô mjoł co przënjesc, kjej mje wostatnigo tinfa v Koscerznje Stach wodegroł?
Markotno mje beło na Trąbę, że sobje jak dzecko postąpjił. Trąba zmjerkovoł to zaru i rzekł:
—Të sę brace na mje nje gorz, bo z połkvaterkjem v żołądku i kavałkjem chlebajô cë tvoję karę przëvjozł do Lipna. A tero jô przëszedł do cebje, jak do przijacela, be sę vëjiscec. Chdziż mom jisc, kjej mje moja zdovanô tak przëvjitała?
Na to mje sę jego znovu żol zrobjiło. A że mje pon szkolni za robotę na jego polu doł dziso bochenk chleba i gleń masła, przëroczeł jem Trąbę.
Won jodł łakomo tak, żem vjidzoł, że jego bjałka mu stravë nje wugotovata. A jak sę najodł, wobcarł gębę i povjodoł:
— Bog cë zapłac, Remus, za ten mjiłoserni wuczink co do nędznigo cała mojigo. Som sę przëznajesz, żem wo cebje mjoł dobrą starę im cę szczestlevje przeprovadzeł przez szandaróv jaż na svjęté gorë kalvarijskji. Ale vjidzisz: sobje samimu jô radzëc nje potrafję. Kjedes të sę ze mną woddzękovoł ve Vejherovje, pjęc cvjardich talaróv jesz glińgotalo v moji kjeszinji. Ale na dregji dzeń reno beło jich le trzë. Jednigo ma stracilë v gromadze: muzikańcë i wobraznjicë, bo kamrot Veber vëdoł przedtim svojigo talara z Mjechucena. Ale jak przëszła kolij na Klarnetę, tej mu sę zachcało spac. Tero Stach zaczął płakac, że Leon wucekł i won nji mô za co chłopa nając do wobrazu. Tak jô mujedinego talara pożiczeł. Na dregji dzeń won mje za to czestovoł wu Szredra v Strzepczu, kjej tam kompanjijô na noc zaszła. Ale że won nji mjoł pjenjędzi, to won mje to njibe v Koscerznje vroci. Wopłacivszë poczestunk, noclig i stravę, z wostatnim talurem szczestlevjem doszedł do Koscerznë. Jak ju chorągvje i wobraze sę przed Svjętim Janem przëvjitałë i procesijô sę po koscele rozeszła, tej jô z kamrotem Vebrem zaszedł do Neumana, bo tam mje Stach wobjecoł woddac moje pjenjędze. Naszedł jem go też tam v karczmje i Klerika z njim, chternigo jesz vjedno serce boli wo nę pannę. — Głupi, nje vje, cobe go czekało! — Tam ma sobje, że to ju po svjętim wodpuscë, dobrze jednigo vzęła. Jô bet gvesno barzo letkjigo ducha, żem sę z njimi vdoł v kartë granjé. Le na dregji dzeń jô sę dovjedzoł wod kamrota Vebra, chturen mje wob noc wotrzimoł, żem przegroł do Stacha, com jimu wuręczeł i że wonji na pocechę mje połkvaterk gorzołkji v kjesziń vłożilë. Kamrot Veber doł mje kavałk chleba, cobe mje wob drogę nje zemgleło, a jô vzął tvoję karę i ję zakarovol do dom. Tu na mje żdało przëvjitanjé njesrogji. Żeli të meslisz, Remus, że sę wobeło na drapanju nokcami, to të jesna lechi drodze. Ro i mjetelok i grulka bełë v roboce.
Jô sobje mesloł:
— Vdzek tobje chłopje, kjej jes takjigo letkjigo rozumu. Alem tego nje povjedzoł, bo beł wukorani dosc tile.
A won sę vjichleł po jizbje i na mje pozeroł. Tak jô vjidzoł, że won mô jesz vjęcij kłopotu. Ku reszce won vëjachoł z njim.
— Remus! Tvoję karę jô cë przëvjozł. Ale Trąbjinô zamkła ję v chlevje i povjedzała, że ji nje vëdô, jaż ji nje dosz markji jedni za to njibe przëkarovanjé. Vjem jô, że to procem szeku i mje je barzo markotno. Ale cuż zrobjisz z bjałką? Pożiczë mje, żeli mosz jednę markę a jô cë tvoję karę przëkaruję. Bo jô nji mom fenjiga pod duszą, be ję wod moji bjałkji vëkupjic.
V ten sposob jô dostoł svoję karę, a Trąba sę ze svoją bjałką pogodzeł.
 




XXVI
Jak Remus po bjitvje ze szandarami  i Szabelką dostoł sę do sodze.
 
Wob lato jem tero z mojimi tovarami po vsach jezdzeł. Na wodpustach i na jarmarkach jô sę postavjił, chdze drudze, a ludze wode mje kupalë. Bivało i tak, że njerzitelni człovjek vzął co z moji karë i nje zapłacivszë poszedł precz. Ale to sę zdarzeło le kęde vęde, bo nasz lud kaszubskji je rzitelni i boji sę Boga.
Do żnjiv jô vëzbeł takjim sposobem moje tovarë. Tej pon szkolni zapjisoł mje novi. Ale pokąd wone nje nadeszłë, jô mu pomogoł v żnjivach. Jak beło zeżnjivjoné, karovoł jem znovu v svjat. Kole Matkji Boskji Sevni zaszedł jem na jarmark do Koscerznë. Wo moji spravje sądovi, chterną Czernjik vzął v ręce, jô ju bezmała zaboczeł, bo wob calé lato do mje żodno pjismo ze sądu nje przëszło.
Beł to pravje pjątk a vdarzę sobje vszetko jak dzis. Postavjił jem svoję karę njedaleko njemjeckjigo koscoła, chturen na strzodku renku stojoł. Wod levi rękji mjoł jem budë z pjernjikami, a wod pravi rękji wustavjilë svoje bęborkji i kjerzonkji bednarze. Beło to jesz vczas, a ludze ze vsë jesz popędzalë svoje konjikji ku mjastu. Tak wod razu, jak Złé jakjis, stanął przede mną Czernjik, vëszczerzoł bjołi zębë i movjił:
— Ha, Remus! Vjitom cę ricerzu słuńca! Nje bój sę mje, bo jô cë dobrze żiczę, choces mje wonge ve Zvadze srodze wurągoł. Tvoja sprava spji v aktach sądovich, a jô jem wudbë, że nje pragnjesz ji wobudzëc. Ale toć rzekę: Dobrim beł jes prorokjem. Wuvożej: Nigo pana ze Zvadë, co to go przez tvoję klątvę paraluż ruszeł, poprovdze zemja vëplula. Bo po pochovje zarvała sę na njego murovanô posova grobu i muszelë go jesz roz ze zemji vëdobivac.
Jô na to njic nje wodrzekł, ale serce mje zaczęło mocko bjic, nje vjem czimu, kjej won przëstąpjił i vzął jednę z mojich ksążk v rękę. Beła to ksążka do koscoła nazvanô viborkjem, chterną ludze lubjilë barzo kupac. Pon szkolni mje tich viborkóv sprovadzeł całą kopę, bo na njich bëł dobri vzątk. Leżałë wone tero na moji karze szkląci v pjęknich pochevkach i przechłoscalë woczë. Tak Czernjik vzał jeden z viborkóv, vëjął go z pochvö i zaczoł v njim kartovac. Mje to barzo beło dzivno, bom so wuvożoł:
—Cze takji njekara kupji ksążkę do koscoła?
Ale won ksążkę vłożeł nazod v pochevkę, doł mje ję v rękę i povjedzoł:
— Z timi ksążkami mjij sę na bocznoscë bo szandarom wone sę nje vjidzą. Tam je mova wo Krolovi Korunë Polskji, a kożdi vje, że krol pruskji kavałk polskji ti korunë sobje przëvłoszczeł. Tero jim je markotno, żeli chtos spominô wo ti korunje, bo sę boją, żebe sę po nję nje zgłoseł jakji vłoscicel. A żebe jakąs krolovą do ti korunë vzevac, to wonji wuvożają za wobrazę.
Tej won szedł. Le jô nje dboł wo tę wostrzegę, bom so umvożoł, że co naszi biskupë pjeczęcą potvjerdzilë, tego pruskji szandara nji mô mocë ruszëc. Ko jô nje znoł jesz v nen czas jich zatvardzałoscë serca.
Wob ten czas vjęcij a vjęcij ludztva na torg sę zbjegalo. Strzod njich krąceło sę kjile szandaróv ze szklącimi szołmami na głovach i dużimi mjeczami przë pasach. Mój hańdel szedł chvalebnje. A kjej chto kupjił wode mje ksążkę wo svjęti Genovefje, tej mje sę vjedno przëboczeło, jak jem na mojim łożku v stanji na Lipińskjich Pustkach czetivoł ję nocami, a Gnjadi i Liza chuchałë mje po głovje z vdzęcznoscë. Przëszedł mje też na woczë żid Gaba, wod chternigom nabeł tę ksążkę, i Marta i stari Mjichoł spjevająci svoje pjesnje z vjelgji ksążkji. Moje mesle tak daleko wod tego renku pełnigo jarmarku vanożełë, żem nje postrzegł szandarę, chturen do moji karë przëstąpjił i vzął v rękę jeden z mojich viborkóv. Vëjął go z pochevkji, kartovoł v njim, kjivoł głovą, położeł go nazod i szedł. Ale za mołą chvjilkę won sę vroceł v gromadze z jesz jednim człovjekjem. Ten mjoł na głovje wokręgłą czopkę z nebą, vkoł czopkji czervjoną blevjązkę z czornobestrim guzikjem z przodku. Ten jistni trzimoł v ręce valni kosz.
Cuż ti njezbednjicë wod cebje chcą? pomesloł jem sobje. Alem so jesz njiczego nje vdarzeł wo jich njebożnim wudbanju.
Szandara tero wotmikoł jeden vibork za drugjim, tej go zamikoł i kłodł nimu drugjimu v kosz. Jak ju bezmała moje vszeskji viborkji mjoł wulożoni v tim koszu, podnjosł jem głos i sę zapitoł:
— Nacuż va tile ksążk do koscoła nabivota?
 Na to nen z czervjoną blevjązką na czopku smjoł sę i rzekł:
— Jô jezdem vesokji policejant mjeskji i cë to zaru vëłożę, bo nen szandara nje movji po polsku: Nasza rada mjeskô i majestrat v gromadze, to takji njebożné zgromadzenjé, że strzod njich nji ma razu tile spravjedlevich, co za Boga Wojca v smutni pamjęcë mjastach Sodomje i Gomorze. Ale na uwostrzegę woceleła sę vczora krova pana bormistrza i vëdała celę z dvuma głovami. Wod takjigo cudu tak sę vërzaslë wojcovje mjasta, że wuchvalilë sę navrocëc. A ko dotechczos nji mjelë ksążkóv do koscoła, bo nje chodzilë do njego, tero nabivają wod cebje vszetkji.
Ale jô vjidzoł, że won ragoł. I gorz mje zaczął nabjerac v sercu. Jednak jesz żem sę strzimoł i rzekł do vëszczergë łagodnje:
— Psu kęsi! Żeli të mje tu będzesz v woczë bluznjił, to iô cë jednigo vëdzelę v łeb, że të jesz vjęcij poczujesz głóv na karku, njiże no bormistrzové celę.
Ale won sę nje wobrazeł, le na mje vëszczerzoł zębë, bo pevno moji godkji nje rozumjoł. Ale trzimoł kosz v ręce, v chturen szandara ku reszce mój wostatni vibork położeł. Tej wonji sę zabjerelë, żebe jisc.
Ale jô takjim jinsztom nje chcoł dorunku robjic, tak jem sę vësunął z poza moji karë, chveceł szandarę za remję i zavołoł:
— Hola! Noprzod zapłacëc.
A szandara vërvoł remję i zaczął njico szvargotac do nigo drugjigo. Ten mje pjęscą pogrozeł i rzekł:
— Bratku! Będzë spokojni, że ma tu cebje nje bjerzema do sodze v gromadze z tvojimi ksążkami. Bo to są ksążkji zakozané, co norod burzą procem vłodzë. Te ksążkji są skonfiskované. Vjesz të, co to znaczi?
Tego rąganjô beło mje za vjele. Tak porvoł jem kosz z rękji nigo policejanta mjeskjigo i zavrzeszczoł:
— Të miszkjiklonje! Vëmiszlej sobje z mjeskjimi lontrusami, ale nje ze mną!
Tero przëstąpjił szandara i wuchvaceł mje ręką za ruchna na pjersach. Skarnje mu sę gorzem zapolełë, woczë mu vëlazłë na vjechrz, vłose sę zjeżelë i zaczął cos mocko vrzeszczec. A beł to chłop bezmeła takji dużi jak jô, wodkormjoni, seti a dzirżkji. Mje won v ti chvjilë przëboczeł straszedło z pod wukorunovani jarzębjinë, chternimu na jimję Trud. Tej mje v uwoczë zaszkleł sztołt worzła na jego szołmje i przez wokamergnjenjé vjidzoł jem sę mołim knopem, co na drodze pod dzeką jabłonką bjił sę z Golijatem przë granju lasa i jezora. Tak jem tede popusceł kosz i levą ręką gom sobje wodsunął, cobe dostac rum, tej scesnął jem pjęsc i wod levigo wucha mu trzasnął v tego worzła jaż zazvonjiło. Jak prożen sądk, tak uwon sę vëvrocel i kuloł mjedze bęborkji i kjerzonkji stroną moji karë. Krzik sę rozległ, ale jô nji mjoł czasu wuvożac co sę dzeje, bo skoczeł na mje nen policejant mjeskji, Ale ten procem szandarë le beł takjim lebjodą, znadz na mjeskjim chlebje nji mjoł takjigo vjiktu, jak nen drugji, co strzod bęborkóv sę kuloł. Bełbem mu doł poku, bom mu wodebroł kosz z ksążkami, ale jak won nje woprzestovoł nacerac pjęscami, tej jô za jego bluznjerstvo z przed chvjile vëdzelel noparlusovji zowusznjicę, że go porvało na budę, co na levą rękę wode mje stojała. Vlecoł won na płocanną scanę, wobaleł ję z całim rusztunkjem i z vjechrzu wostoł leżącë. Povstoł i z ti stronë krzik takji jak mjedze bęborkami.
Kjedem v takji sposob wukoroł tich njeprzijoceli, zaczął jem z kosza vëbjerac moje ksążkji i na karze wukładac, bom beł vjarë, że jezdem v svojim pravje. Ale vkoł mje zaczęło sę zbjerac ludztva jak chmura. Nje minęło tile czasu, cobe Wojcze nasz zmovjił a z ti chmurë vësepało sę kjilenosce szandaróv i policejantóv.
—Tilom të rade nje dosz!— pomesloł jem sobje.— Ale kjej mosz zgjinąc v wobronje tvojigo prava, tej natłucz jich Remus, kuli możesz.
Tak jem sę bronjił dzirżko nim jinsztom, a co sę chturen przëpsnął do mje, to lecoł v bęborkji abo na wobaloną budę z pjernjikami. Bełbem v wutcevi bjitvje może z njimi so doł radę, ale dvuch skoczeło na mje z tełu i mje ręce v teł skrępovalë. Chiże mje tero założilë lińcuszkji i tej pchelë przez to vszetkji ludztvo na jarmarku zgromadzoné ku rotuszovji. Spjeszilë sę wopravce barzo, bo sę bojelë naszich ludzi. Jô czuł jak naszi vołelë:
— Cuż ti Njemce chcą wod naszigo Remusa? Za nobożné ksążkji provadzą go do koze. Wodjijma jim go!
Ale njim przëszło do jakji spravë, ju jô sedzoł na rotuszu v mołi jizbje zaknjęti na mocni zomkji. Jedno jediné wokno z nodvorzô mjało mocné żelazné kratë. Ruchna moje ze mje zlotivałë rzępami wod moji jarmarkovi bjitvë. Novjększi mój kłopot beł vjedzec, co sę stało z moją karą tam na renku i z tovarami, ale po prożnim rozmiszlanju zdoł sę z vszetkjim na na volą Boską. Kjile godzin jô tam sedzoł, jaż zazgrzitałë klucze v zomku i naszedł jeden z policejantóv.
 — Vstanji i poj ze mną! — rzekł won.— A mjij rozum i wodpovjadej, wo co pon bormistrz pitac będze.
Przë stole sedzoł bormistrz a przë njim pjisorz, Z drugji stronë rozpjeroł sę na krzasle starszi szandara, chternigom so przëboczoł, le wod razu nje vjedzoł jem zkąd? Tich dvuch, ale chternich jô tak poczestovoł, tich tam nje beło.
Tak wonji mje vëpitivelë, zkądka jô i chdzem wurosł. A jak jô povjedzoł, żem rosł na Lipińskjich Pustkach, tej nen starszi szandara vstoł, patrzeł mje długo v woczë i sę pitoł:
— A wod kjede të tam służeł wu Zobłockjigo?
— Wod dzecinnich lôt — rzekł jem.
Na to uwon sę z jesz vjększą wuvogą mje przëzeroł, ale jednak mje poznac nji mogł, bo timi czasu, jak uwon ze mną mjoł spravę, jô jiesz beł mołim knopem. Ale jö go poznoł. To beł poprovdze nen Golijat, z chternim jô v pojedinkę valczeł pod dzeką jabłonką na drodze z Pustk do Lipna. Tak jô povjedzoł do moji dusze:
— Będą wonji sę mscëc, kjej sę tego doznają. Ale krom tego nje będzesz sę łżą zastovjoł takjim poganom!
Jak tede nen szandara po długjim na mje vzeranju pitoł sę: Znajesz të mje? — tak jô wodrzekł:
— Jô cę znaję Golijace! Mołim bivszë knopem, jô cë zastąpjił drogę pod dzeką jabłonkii, valczeł z tobą woko v woko im zvaleł cebje jak njeżevigo z konja za to, żes të nje pochvaleł Pana Boga, Straszkas vëpusceł z krijovkji i ludzom na pustkovju narobjił wutropjenjô!
Won słóv mojich pevno dobrze nje rozumjoł, ale poznoł mje po moji skażoni godce. Tak zgrzitnął zęboma i wodstąpjivszë wode mje, zaczął bormistrzovji cos chiże po njemjecku rozkłodac. Ten słuchoł z wuvogą, a potim wobaji zdrzelë, jakbe mje żivcem zgrezc chcelë. Jak sę naradzilë, bormistrz jął pjisac jakąs długą wo mje litanjiją. Ku reszce pitoł sę, cze jô jezdem tim jistnim, co ve Zvadze njeboszczikovji panu szablę złomoł? Jak jô sę przëznoł, tej mje pitelë, cze jô vjem, żem dziso na renku sproł szandarę i mjeskjigo policejanta, kjej wurzędovo robotę procem mje provadzilë.
— Vjem! — rzekł jem na to. — Ale jeden dostol za bluznjerstvo a dregji za rabunk.
—To nje beł rabunk żoden! — rzekł na to bormistrz. Le konfiskovanjé Na to jô wodezvoł:
—Jô nje vjedzoł, że rabunk woprzestanjébëc rabunkjem, kjej mu dô njemjeckji mjono!
—Njevjadomosc prava nje wobronji przed wukoranjim, —rzekł bormistrz, podpjisoł i doł papjorë timu, co mje dvjerze wodemk i przëkozoł:
— Vezce tegovistępcę wuchvaconigo na gorąci spravje i bjejce z njim do sądovi sodze!
Vzął mje tede nen przistava vjedno jesz z lińcuszkami na rękach i vjodł do ni sodze. Ale nje provadzeł mje przez renk, le mołimi umliczkami vkoł. A jak ma se zbliżała do sodzovi bromë, rzekł won do mje takji słova:
— Ptoszk takji jak të nom ju wod dovna nje vlozł v sidła. Tec të ju wod kolebkji bełjes burzonem i zbrodnjarzem, a za njic v svjece bem nje zjął cë tich pjęknich pjersconkóv z rąk, z chternimi cë tak dobrze do tvarzë. Ale możesz bëc pevni jak amen v pocerzu, że të żiv z najich rąk nje vińdzesz, bos też i za vjele nabrojił.
Ale ne kajdanë rovnak mje zjęlë z rąk, ale za to mje zamklë v jedni jizbje z dvuma jinszimi przestępcami. Co ti dvaji przeskurzelë, tego nje vjem bom z njimi nje godoł i wob dzeń całi wodmovjoł korunkę, chternąm mjoł v kjeszinji mojigo vampsa. Za kjile dnji przëszedł sądovi przistava i mje vezvoł przed sędzigo. Sędza mjoł pjisorka kole sebje i sedzoł za drevjannimi kratami. Przed kratami stojoł jesz jeden sądovnjik, chturen moje vëznanjé roznjemczoł sędzimu. Bo ten nje rozumjoł movë kaszubskji. Ale to moje przesłuchanjé szło barzo pomału, bo i ten roznjemczicel nji mogł vërozumjec moji godkji. Jednak wob ten czas pjisork vjele zapjisoł papjoru. Ku reszce povjedzoł mje nen tłomocz, co v njim stoji i kozelë mje podpjisac. Potim stroż sądovi mje zos wodprovadzeł.
V ni sodzë jednak mje ku reszce mjerdzec zaczęło.
Przez wokna tile njeba nje beło vjidzec, cobe ręką przëkreł. Żodna vjetev zelonô nje kjivała przed uwoknem. A beło jich tak vjele na drogach i v lasach! I tile słuńca svjeceło z njeba na nasze pola! Le szari vrobel zazerol reno do wokna, a mje sę zdovało, że won rągô:
— Vdzek! Vdzektobje!
 




XXVII
Jak Remusa sąd pruskji wobsądzeł.
 
Mijałë dnje, kożdi sobje rovni jak koł v długjim płoce, chternigo kuńca njc dozdrzisz. Jaż jednigo dnja stanął słup grebi v tim płoce: Pon Czernjik.
Stanął won z aktami pod pochą przede mną i rzekł:
— Vjedzoł jô, że wonji cę roz przëskrzenją, Remus, ale żebe to sę tak chutko stało, tegom sę nje spodzevoł. Tero jô cë przëszedł povjedzec, że za dva tidzenje wodbędze sę termin, na chternim cebje sądzëc będą. A tam cë będze potrzebni wobrońca.
—Jô nje chcę żodnigo wobrońcę, bo Pon Bog vjidzi, że jô njedovjinnje sedzę.
— Tak të nje gadej, Remus! — wodrzekł Czernjik i sodł na drevjannim zedlu. — Muszisz mję ju chvjilę vësłuchac, żebem tobje vëłożeł, wo co chodzi.
Pozdrzoł chvjilę na mję, pokjivoł głovą i povjodoł tak:
— Boczë, Remus: Na zemji panuje spravjedlivosc ludzkô! A ta je zamkłô v napjisanim pravje. Pravo znovu ludze sobje zbudovolë naksztołt vjelgjigo budinku, v chternim je jedna vjelgô broma. Ale krom ti jedni vjelgji bromë provadzi z tego budinku barzo vjele wuliczk szerszich i vężejszich. Przez jedne znjich możesz jesz z bjedą przeńsc z głovą v gorę podnjesoną. Ale są i takji, przez chterne sę le przekleszczisz, jak nje przëmjerzając vjelbłąd przez wucho jiglice, przë czim dzel ruchen i przërodzoni skorë wostavjisz na placu. Są i takji wuliczki, przez chterne leno na szterokach wuńdzesz, przë czim nje wopuszczą worędzë, be cë sprac rzetnjicę jaż spuchnje. Tero wuvożej: V tim domu prava vëmjerzô spravjedlivosc sędzi. Żeli ten cebje wuznô njedovjmnim, to cę koże vëprovadzëc przez tę vjelgą bromę. Tam stoją dvaji, co cebje wobleczą bjołim zgłem njevjinnoscë i vińdzeszjak novovëpranô panna do slubu. Vszeskji złi jęzekji wukąsëc sę muszą zęboma vłosni gębë, a vszescë złosnjicë muszą slenę połknąc, chterną mjelë na parące do wopluvanjô cebje i muszą sę nją struc. Spravą naszą —advokatóv je, żebe tich, co sę na nas zdelë, jakjim sposobem vëdobëc. Kjej sę tede nje wudô wosamętac sędzigo, żebe klijanta vëpusceł ną vjelgą bromą, tej domë boczenjé, żebe jego przepchnąc przez jednę z nich wuliczk! Gvesno to nje je przijemné woddzękovanjé ze sądem ale ludze volą wostavjic kavałk ruchen i skorë, njiże dac sę zamknąc v sodzë.
— Jô słuchoł z wuvogą ti nowukji wo spravjedlivoscë svjata, a nameslivszë sę, rzekł jem:
— Jô chcę jisc prostą drogą, jak Pon Bog przëkozoł i nje dom sę v żodné krętevętë.
Czernjik na mje vezdrzoł vëszczerzającë svoje bjołi zębë i rzekł:
— Remus, të vëszedł jes z pustkovjô jak celę, co pjerszi roz jidze na pażęc. Nje vjesz, po co trzimô wovczorz długji knepel v ręce, jaż cę njim zdzeli. I nje vjesz, na co chodzi nen pjes buri, jaż cę wukąsi, i na co voł mô rogji na łbje, jaż cę njimi po żebrach pomaklô, i na co brzemjeją szerszenje vkoł tvoji głovë, jaż wobarchnjejesz. Ale jak noprzod będzesz mjoł guze wod kjija wovczarzovigo i ranë v skorze wod psich zębóv i żebra będzesz mjoł złomjoné wod rogóv volich i wobarchnjejesz porę razi wod żądeł szerszenjovich, tej będzesz mjoł szkołę przebetą jak sę noleżi i rzodkji rozum cë sę zetnje Ale przëstąpmë do spravë: Jô vjem, że mje nje lubjisz, bo ve mje cknjesz Smętka. Ale to cë njic nje pomoże. Som sobje wobrońcę nając nji mosz sposobu a mje sąd przez mus tobje jako wobrońcę wustanovjił. I na to nji ma radë. Chcącë nje chcącë, jô cebje bronjic muszę.
— Kjej tak bëc muszi, to njech sę stanje volô Boskô!
— Stanje sę spravjedlivosc ludzkô, povjem lepji: pruskô. Bo to cë rzekę: Żebe cę mjelë vëpuscëc przez nę vjelgą bromę njedovjinnoscë, wo tim nji ma v dole vodë. Navetk przez ne casné wuliczkji, navetk na szterokach cę nje vëpuszczą. Do durë dostanjesz sę na pevno. Ale pitanjé na jak długo? Będze sądzeł sędza pruskji, a vjele be cëvëboczeł wuvożającë, żes procem svjatovich sprav jak pilę dopjeru co z jaja vëlęgłé. Ale dvuch rzeca cë njc vëboczi: Jedno, żes roznoszoł Kaszubom ksążkji, v chternich mova wo Korunje Polskji,— drugji, żes rękę podnjosł na worzła, co go szandara na szołmje nosi. — Dalij: Czemużes sę do kaduka przëznoł do nigo pojedinku z Golijatem za knopjęcich tvojich lôt.
—Jô njigde nje łżę.
—Ha, ha — smjoł sę Czernjik — to të dalek nje zańdzesz na svjece. Ale żart v stron! Za ten knopjęci trel wonji cë njic zrobjic nji mogą, bo to ju je, jak pravo rzecze, sprava przedavnjonô. Ale jankorkji i mscevoscë to rovnak sędzimu dodô. A mosz të co do povjedzenjô na svoję wobronę?
—Tec jô njick nje zbrojił!— wodrzekł jem. — Ni dvaji zabjerelë mje mój tovor, com go rzitelnje zapłaceł, a jô bronjił svoji vłosnoscë.
Czernjik sę smjoł.
— Takô godka cë njic nje pomoże. Nje czuł të, jak policejant movjił konfiskované?
— To jô czuł. Ale jô nje vjedzoł, że jak złodzejstvo nazvje po njemjecku, tej nji ma radë.
— Pevnje, że to je złodzejstvo abo, lepji rzekłszë, rabunk! — rzekł Czernjik Ale to takji, chternigo nje korzą v domu spravjedlivoscë. Jô cë to vëłożę, cobes do pozdnjeszigo wużetku vjedzoł. Boczë: Żeli të komu co krijamko veznjesz, to to je złodzejstvo. Kjej të komu co vëdrzesz javno, to to je rabunk. Za jedno i za drugji nje minje cebje kara v domu spravjedhvoscë. Ale mjij le za sobą sto chłopóv z kjijami abo vojsko z flińtami i armatą, co sę możesz wopędzëc, tej złodzejstvo i rabunk vëzbivają svoje brzedkji mjona i nazevają sę konfiskovanjim. A to, cużes konfiskovoł, to je tvojim nabetkjem, jakbes to kupjił abo v dorunku dostoł.
Na to jô wodrzekł:
— Pon Bog gvesno jinszą spravjedlevoscą sądzëc będze!
—Jô cë też vjedno movję wo spravjedlivoscë ludzkji. A ludzkô spravjedlivosc cę wobsądzi, bo nji mosz za sobą anji sto chłopóv z kjijami anji vojska z flińtami i armatą. Lepji, żebes mogł na wobronę podac— jak më to pravnjicë nazevomë jakji przëpodkji łagodząci. Mogłbes na ten przikłod rzec, żes beł pjijani.
—Jô njigde nje pjiję!
— Krom tego mogłbes rzec, żes beł wupjiti.
— Jô mom vzdrig do łżë.
— Gadej z takjim! — rzekł Czernjik i vstoł. — Chocbem cë navetk wuliczkę z domu spravjedlivoscë wodemknął, to bes të przez nję nje vëlozł. Të bes gotov beł mje łesz zadac, kjej cę będę bronjił. Na szczescé të nje rozumjesz po njemjecku, a som tłomocz tvoji godkji nje rozumje. Bivej zdrov, ricerzu słuńca. Zamkną v murach skrę Ormuzdovą, a jô, puchoczArimana, będę hukoł vkol muróv tvoji sodze.
Stało sę, jak Czernjik mje przepovjedzoł. Sądzilë mje v dużi dvornjicë. Na stole, za chternim sędzovje sedzelë, stojoł krziż. Ale jô vjedzoł po rozmovje z Czernjikjem, czego sę spodzevac po jich spravjedlivoscë. Posadzilë mje za kratą przë scanje. Przede mną sedzoł mój wobrońca. Mjedze svjodkami jô vjidzoł nigo Golijata z knopjęcich lôt, sedzącigo wokoma policejanta i szandarë z jarmarku. Pod jedną scaną sedzelë svjodcë. Mjedze njimi jô wuzdrzoł Martę z Lipińskjich Pustk i storigo Mjichała i Marcijannę i pana szkolnigo z Lipna. Beł też Leon ze stenką, Stach, Klerik i mój dobri tovarzesz Trąba. Vjidno mje tu beło, że procem spravjedlivoscë svjata kara mje nje minje, ale jak mje sądovnjik rozpolszczeł cerograf mojigo woskarżenjô. tej jô sę poprovdze muszoł nameslec, cze jô jezdem tim Remusem, chturen vjedno chcoł bëc z Panem Bogjern v zgodze, cze też takjim vistępcą, jakjim wonji v tim cerografje mje pjeczętovalë. Vdarzę sobje dobrze, jak mje czetoł sądovnjik wobvjinjenjé:
— Remus tu przed sądem krolevsko pruskjim stojąci, dovnji parobk na Lipińskjich Pustkach, dziso hańdlorz ksążkami i drobnim tovarem, wod młodich lôt wokozivoł chęc i wodvogę do vszelkjigo złego. Pod przimusem robjąci svoję robotę, żebe mjec co jesc, jednak przemiszloł wo zomkach i krolevjonkach, znadz, że ze stanem svojim przez Wopatrznosc mu namjenjonim spokojni nje beł. Przë pjerszi leżnoscë przërodzenjé jego zbojnjickji vëszło na vjechrz. Chodzącë na nowukę svoji vjarë, czuł won wod vojigo ksędza povjostkę biblejną, jak małi David stolima Golijata v pojedinku kaminjem vëstrzelonim z puszczovkji wubjił. Vząvszë ve zgodze ze svojim złim przërodzenjim navetk ze słova Bożigo pobudzenjé do vistępku, knop małi uwon vësztelovoł sobje norzędzé v sztołce dębovigo kjija rozczepjonigo wod kuńca, a z tego rozczepu zvektł won ceskac kominje do vjelgoscë kurzigo jaja na długą dalekosc z vjelgą sełą i pevnim trafem. Tim norzędzem wuzbrojoni zastąpjił won drogę szandarze jadącimu vjechrzem z Lipińskjich Pustk wod wurzędovigo szukanjô za burzonem Zobłockjim Jozvem, chturen vnjewubetnich czasach revoluceji zbrojoł lud kaszubskji procem krolovji pruskjimu i v potkanju zbrojnim wustrzeleł szandarę i wucekł za granjicę. Małi knop Remus płoszenjim konja stanovjił szandarę strzodkjem publiczni drogji i po wobrażającim sługę krolevskjigo rąganjô, trafjił go kaminjem ze svoji puszczovkji vëstrzelonim prosto v głovę wod czego wogłuszoni mocni nen sługa vłodze spodł z konja jak bezducha.  Knop Remus ranjoni v ti bjitvje vëstrzelenjim szandarë v głovę, jednak potrafjił sę zatacec, że nalezc go nje beło możno.
 Po kjile latach vroceł sę na wojczesté pustkovjé burzon Zobłockji. Ale wod pomstë prava chronjiła go smjerc, chterna jimu nje dozvoleła długo vjekovac. Wob czas jego żëcô jednak Remus co le mało wu njego przesodivoł i wodbjeroł nowukę. Tile przëznelë, nje tile won som, ale i ludze z pustkovjô, przëmuszoni przisęgą na Mękę Pańską.
Pozdnjeszi wuczinkji Remusovi kożą vjerzec, że zmarłi Jozef Zobłockji wob czas przestovanjô z Remusem rozmjecoł v njim do żevigo żolącé sę i krom tego v jego duszë zorzevjé buntu procem vłodzë i popchnąl go v rzędë tich, co krijamko i javno procują, abe ze zemji kaszubskji vënekac krolevsko-pruskji rządë i v gromadze z Polochami stvorzec dovną szlachecką rzeczpospolitę polską, chterna povstac nji może bez krolestva naszigo i norodu pruskjigo novjększigo zgnębjenjô i vstidu.
Po smjercë Jozva Zobloćkjigo wopusceł won, vërosłszë na mocnigo chłopa, potcevą procę na pustkovju i jako hańdlorz ksążkami i drobnim tovarem jął vanożec po kraju mającë tero ju pełną pojigę. Ledvjeteż vëszedł z Lipna, chdze so wobroł mjeszkanjé, ju ve młinach pod Zvadą pobjił nocą pana njemjeckjigo, chturen probovoł młin na majątku, co go mjoł na dregji dzeń nabëc. Tej zaszedł v tovarzestvje muzikańta Trąbë na folvark Zvadę. Z pomstë, że dotechczosni pon przedoł Njemcovji vjes svoją, zervoł won ze scanë jego szablę rodovą, chterna tam vjisała pod herbovą tarczą, złomoł ję i cesnął panu pod nogji. Pon ten zacni i przijacel pruskjigo norodu ze zmortvjenjô i wurzasu wumarł na mjejscu, ruszoni paraluszem. Po tim strasznim wuczinku wucekł won v stronę Vdzidzkjigo jezora, a pevné je pomeszlenjé, że won sę tam zapoznoł z drugjim vistępcą, skozanim przez sądë na pjęc lôt sodze, Muchą Zoborskjim, zvanim wu ludu krolem jezora.  Z njim v gromadze zabroł won sę z kompanjiją nobożnich ludzi do Vejherova, ale nje na wodpust, ale żebe wob drogę wobmovjic vistępni planë. Policejô nasza mimo wostrigo pjilovanjô noprzod ve Vejherovje poznała tak nazvanigo krda jezora, ale chcącë go v nazodni drodze wuchvacëc, ju go nje nalazła, bo jak vjerzec noleżi, v gromadze z Remusem głębokjimi lasami i bezludnimi stegnami wucekł. Wob ten czas Remusovi wobrońca vërobjił zgaszenjé nakozu aresztovanjô Remusa, przedłożivszë atest lekarskji, że pon ze Zvadë chorovoł na sercovą chorosc tak czężko, że lada chvjilę dejadej bełbe wumarł. Wosvobodzoni wod aresztu, Remus na novo zaczął svoje vistępné żëcé i po krotkjim statkovanju sę, podjął sę rozszerzac zakozani modlitevnjikji, z chternich njesvjadomi lud kaszubskji mogł brac chęc do buntu i nopartoscë procem vłodzë. Kjej vjerni v służbje szandara Haze v gromadze z mjeskjim policejantem Szabelką zając mu chcelë te ksążkji, virokami naszich sądóv zakozané, Remus nje leno wopor stovjoł procem remjenju prava, ale gvołtem wuderzeł na szandarę Hazego i wogłuszivszë go klasnjęcim pjęscą v głovę, prziczeną sę stoł wupodku jego mjedze bęborkji bednarza Beczuszkji. Choc bednorz Beczuszka żodni szkodë nje zgłoszô, to jednak moralnô szkoda vërządzonô poczestnoscë krolevskji vłodzë tim vjększô, zvożivszë że lud kaszubskji zebrani na jarmarku skori jesta do podkorbjanjô a chęcë rąganjô vłodze pruskji rod daje folgę. Vjinę Remusovą povjększô potvjerdzoni przez svjodkóv fakt, że na cel svoji burzońskji pjęscë vzął sobje sztołt worzła na szołmje szandarë, jak to wuczenjił ju za knopa na drodze do Lipna, znadz, że won ten simbol potęgji i vłodze pruskji ze szczegolną przesloduje pomstą. Nje kontańtującë sę povalenjim szandarë Hazego mjedze bęborkji, Remus v svoji pomsce klasnął ręką policejanta Szabelkę v levé lico, co mjało po jedno — skutk takji — że tenże Szabelka potoczeł sę na budę pjernikarza Bomboma i zarvoł ję svojim całem, a po drugji — że z levi szczękji dolni vëmjenonigo policejanta Szabelkji vëbjił trzë zębë, z chternich jeden beł złoti i chterne won, Szabelka, wod wurzasu połknął i do ti godzenë, jak movji, nje nalozł. Krom tego wod klasnjęcô Remusovi pjęscë levô dolnô szczęka vëtrąceła sę z przërodzonigo członka tak, że Szabelka przëszedłszë do sebje, gębë zamknąc żodną mjarą nje beł v sztandze, a zaprovadzoni do dom, bjałkę svoją srodze vëstraszeł, chterna nje bivszë sama, dzis żije v strachu, żebe dzecko nje wurodzëc z krzevą gębą. Po vjelgjich bolescach i strachu noprzod przëvołani doktor Pelovskji sztuką lekarską vpravjivszë mu szczękę, lica jego znovu przëprovadzeł do przërodzonigo szeku.
Sprava vënagrodzenjô za woszkaredzenjé gębë, koszta lekarskji, vëtłuczoni dva zębë przërodzoni i połknjęti ząb złoti i do ti chvjile nje nalezoni, tej za możebnosc krzevi gębë wu spodzevanigo potomstva policejanta Szabelkji i za skażoną budę i wurzas pjernjikarza Bomboma podlegają wosądzenjô przez sąd civilni. Reszta je spravą postępovanjô karnigo.
Jak mje takji cerograf przepolszczilë, tej mój wobrońca Czernjik wobroceł sę do mje i rzekł:
—Vjidzisz! Pocużes sę przëznoł do ti spravë z Golijatem?Terocë vëprovadzilë vszetkjich pustkovjokóv na svjodkóv i cę womalovelë na jistnigo rebelijanta. Żebes të beł człovjek sposobni, to be cë ten Szabelka drogo porachovoł za ten złoti ząb, ale że z tim nje dobeł, bo kjej go połknął, tej go mô przë sobje a kjej go zgubjił, to jego vjina.
Wobronë moji przez Czernjika jô njerozumjoł. Dosc długo won sę tam wodszczekivoł jim po njemjecku, ale ku reszce mje rovnak wosądzilë na dva lata sodze.
Kjej mje virok takji przez tłomocza przeczetalë, tej sę jesz na wurągovjisko pitac kozelë, cze jô, Remus, z tim virokjem jezdem kuńtant. Ale jô vjedzącë, że ju njick nje pomoże, zdoł jem sę na volą Boską, podnjosł jem rękę v gorę i povjedzoł:
— Pożdejtale, łgorze, jak vaju ten Spravjedlevi z njeba sądzëc będze!
Kjej jim tłomocz taką moją wodpovjedz przenjemczeł, tej sędzovje zetchlë glovë, a po chvjilë tlomocz mje povjedzoł, że za wobrażenjé sądu jesz kjile tigodnji mje vrzucają na vjechrz moji karë. Ale vjęcij mje sę ju nje pitelë, cze jô z virokjem spokojni.
 Kjej sędzovje sę rozeszlë, przëstąpjiła do moji kratë Marta, płaczącô jaż nją trzęsło i sę jisceła:
— Vjidzisz, Remusku, pocużes të szedł z najigo pustkovjô mjedze tich Njemcóv?
Starô Marcijanna rękoma moją szeję wobjimała i lamańtovała:
— Remus złoti! Knopje nolepszi! Jak wonji cę njemjiłosernje skorelë! Za cuż naju woboje Pon Bog tak srodze navjedzeł? Przëznajësz mje rovnak, knapsko kochani, żem cebje vëchovivała podług nolepszi wudbë. Czeż nje zkjidłam na tobje korzkvji, czeż nje zkjidłam trampka? Czeż mjałam brac dzerztlę abo skrzenovk abo i grulkę żelazną wod pjecka?
I przë tim sciskała mje za szeję i płakała, żebe kam sę zlitovoł.
Mój dobri tovarzesz Trąba płakał i vadzeł na wotmjanë:
— A żebe so karkji zkjidlë, chdze nogrebszi mają, ti cemjęzicele ludu kaszubskjigo! Dva lata, Remus, będze szumjoł las i słuńce svjeceło na pola, a cebje nje będze. Dva raze smjeg przëkrije svjat i Gvjozdkji będą chodzelë kole Gód, a vjele naszich sę pożenji abo woddzękuje z tim svjatem, njim cebje zos vëpuszczą. Njechże jich Pon Bog woszkaradzi za naszę krzivdę!... Ale boczë, Remus: Jô wo tobje nje zaboczę. Kożdą strzodę muzikańt mô volą vëgrivac na wulicach mjasta. A jô będę grivoł wod czasu do czasu tak mocno, że moje granjé naksztołt trąbë jerichońskji przebjije murë tvoji prize. Le wuvożej: Kjej noprzod wuczujesz notę "Chto sę v wopjekę..." , a tej notę skoczną: to jô będę.
Przëszlë i Stach z Klerikjem i sceskelë mje za ręce, a Stach rzekł:
— Co cë vrzucilë to vrzucilë, ale przënomnji pokozoł jes jim, jak smakują kaszubskji pjęsce. Dejle poku. I na njich porvoznjik krąci bat!
Ku reszce stari Mjichoł sę przëkurdusoł i povjedzoł:
— Bjedni Remusu! Bog z tobą! Znadz takô volô Boskô. Komu namjenjoné tego nje minje. Lechô jakô planeta muszała stojec na njebje, kjej żes z pustkovjô najigo nekoł v svjat. Ale na mój głupi rozum të njick złigo nje zrobjił i njespravjedlevje cebje wobsądzilë. Lenje dej gorë Złimu, kjejbe cę chcoł kusëc, ale val pjęscą, nopjętkjem abo i kjikcem, jaż sę będze porajił do pjekła. Cos na pustkovju potrafjił, to choba i v sodzë pruskji potrafjisz zrobjic.
Tak mje moji przijacele ducha dodovelë. Ale jak to vszetko sę skuńczeło, tej jô sedzoł v moji sodzë som, przemiszlającë, jakjimi to drogami Pon Bog człovjeka provadzi.
 




XXVIII
Remus v sodzë
 
Tero jô beł wobsądzoni i przez to stoł jem sę wobivatelem sodze z vszetkjimi jego pravami. Ale njim jô to provdzevje mjoł pojęté, potrzebno mje beło przechodzec ceremonjiją, chterni jô v żëcu nje zaboczę Ko za jakji dzeń po mojim wobsądzenju kanęlë v moji cele dozerocz sodze i jesz jeden wodrzemjech, chternim wobajim beła krzivda ludzkô na skarnji napjisanô. Kozelë mje sadnąc na zedlu, a jeden z njich vëdobeł dużé nożiczkji i grzebiń, be mje znadz vłose wobstrzic. Ale jô nji mjoł chęcë i rzekł:
— Co vom moje vłose zavodzają?
— Njick nom nje zavodzają! — wodrzekł ten z nożiczkoma.— Ale za vjikt darmovi, co cë go daje v sodzë krol pruskji, koże won so choc le tvoją szczecą zapłacëc, żebe z nji szczotkji porobjic na svoje roboci konje. Choba nje chcesz vłosnigo krola szkodovac?
— Mje nje not vjiktu krolevskjigo. Som sobje na żëcé zarobję, bele mje vëpusceł na volą.
Wonji tam pevnje vszetkjigo nje rozumjelë, com godoł, ale doznelë sę rovnak, że nje chcę sę poddac jich nożicom. Tak vzęlë i zavołelë sobje trzecigo pomocnjika i v gromadze mje gvołtem przëtrzimelë na zedlu i zaczęlë mje głovę strzidz. Golorz jak mje mjoł vkol viczosa vłose zjęti, stanovjił sę v roboce i rzekł:
— Ala bjedze! Jaką wonji cë tu przed lati muszelë vëuworac brozdę na łbje!
Dozerocz sodze przëzdrzoł sę tero moji glovje i povjedzoł:
— Aha! To je gvesno pamjątka po ni pobjitvje Davida z Golijatem! Szkoda, że cë v nen czas szandara nje przëtrzimoł kąsk njiżij. Nji mjelëbesma dziso z tobą robotë a kasa krolevskô szkodë.
Po takjim rąganju strziglë dalij, a nje wobeło sę to strziżenjé bez vërivanjô vłosóv na vjększi vzątk kase krolevskji, jaż woprovca wodstąpjił, przëzdrzoł mje sę z miną człovjeka, chturen co pjęknigo stvorzeł, i rzekł:
— Żebe cę tero głovę scęlë, tobe z nją możno belo v kręgle kulac!
Po ti zobavje zabrelë sę do medlenjô mje tvarzë. Ko beło jich trzech, to mje sę nje bojelë i smarovelë mje medło v woczë i gębę. A kjej jô kjichac muszoł abo kaszlac, tej jeden slode stojąci valeł mje v plece jak cepami dorodzającë, bem sę vëkjichoł i vëkaszloł, bo njic lepszigo nji ma dlo zdrovjô. Tej wonji mje głovę wogolilë jaż na skorę.
— Tero të vëzdrzisz jak człovjek! — rzekł do mje golorz. — Ale żebe dobëc pravo na volni vjikt i leżą v tim krolevskjim pałacu, trzeba cë jesz poddac sę ceremonjiji, do chterni më cę grzecznje przëroczomë.
To grzeczné przëroczenjé znaczeło, że dvuch mje porvało za reminja a jeden popichoł slode i tej ze mną pognelë na dravoka z moji cele i długjim domovnjikjem zabjeglë jaż do mali czorni jizdebkji. Tam jô wuzdrzol dużą baliję z ceplą vodą. Tero uwonji z vjelgą chiżoscą jęlë ruchna zdzerac, jaż stojoł jem golijak pesternjok. Pokąd dvuch mje trzimało nen golorz zasvjecel mje vjelgjim nożem do woczu. Tak jô so poprovdze wuvożoł:
— Pomstlevi Njemce! Zarzinac cę tero będą jak vjeprza.
Żol mje sę zrobjiło żëcô i chcoł jem sę przënomnji przeżegnac przed taką mordarską smjercą. Ale wonji mje rąk nje puscilë, le vzęlë i vrzucilë mje v nę baliję i zaczęlë mje nurzac v vodze, jaż mje dechu nje stalo. Jak jem beł ju napoł wudoszoni, tej dvuch vzęło jezdzec po mje dużimi jak cegłë kavałkami medła. Po medlenju takjim vzęlë procovac po mje dużimi końskjimi szczotkami. Jak wochotnô do robotë pjeroczka medli i pjerze pjerzą z baliji, tak wonji nade mną procovelë. Małovjele a bëlëbe ze mje skorę zdzerlë. Ale dozerocz sodze rzekł rągającë:
— V ti baliji wostanje na vjekji tvoja kaszubskô skora, a v naszim pałacu narosnje cë nové pruskji wobleczenjé gnotóv. V tim sę będzesz czuł vjele lepji njiże dotąd. A rozumu pruskjigo më cę wob dva lata nawuczimë.
Jak sę nade mną dosc napastvjilë, tej mje kozelë vëlezc z vodë. Potim delë mje zgło z grebigo płotna, szari vamps, bukse tego samigo, drevjanné defle na nogji i krimkę bez nebë na głovę. Jak jô sę wuzdrzol v tim szarim wobleczenju i ręką przecarł przez wobrzebczoną giovę i womakloł głęboką bliznę na nji, tej mje sę srodze czężko zrobjiło. Alem sę strzimol, żebe mojim męczicelom nje dac worędzë do podkorbjanjô. Le v nocë na moji leżë strzęsło mje płaczem jak przed lati, kjej jem na zomkovjisku sę doznoł, że moja krolevjonka wo mje nje dbô.
Mjijałë mje tero tidzenje długji na przemiszlanju, jak chiże wucęło sę moje vanożenjé po svjece i nadanô przez njeboszczika mje robota. A jak jô szturk całi nji mjoł żodni vjédze ze svjata, tej czuł jem sę tak wopuszczoni, jak na starô chojna, sadzonô przez zmarłé pokolenjô, co na rozstajnich drogach mjedze Grzebovem i Lizokami stoji vesokô i szamotanô vjatrami na pustim polu. Kole Gód mroz na svjece tęgji chvecëc muszoł, bo sę przedzeroł przez grubi murë sodze.
— Tero pomesloł jem sobje — smjeg nakreł pola a scął jezoro przë naszim pustkovju. Stari Mjichoł v checzë svoji zasepani smjegjem spjevô pjesnje advańtové. Jezoro pękô wod mrozu, a krzikva kurzi na dvorze. Mjichol zjimô ze scanë rog i jidze trąbjic na zbłądzonigo. Gvesno wonji ju vszescë wo mje zaboczilë. Morcen gvesno tero sedzi wu njich, jak dovnji jô sedzoł, i ceszi sę na kloskji z makjem, chterne Marta na komjinku gotuje. Na dva lata vëmazani z rzędu żijącich ludzi, jakżeż wonji wo mje jinaczi meslec maja, jak wo wumarłim, tim barżij, żem vłosną wod njich volą szedł v svjat i serca jich zranjił.
Ale że tam za murami chtos wo mje pamjętoł, wo timem sę doznoł v drugji Svjęto. Budinkji sodze stojalë po kuńc mjasta i granjiczełë na wotvarté pole. A ze stronë pola doszło mje reno trąbjenjé:
— Chto sę v wopjekę...
Szła nota blogosłavjonô jaż przez te pruskji krotë i murë i kładła sę na moję wumęczoną i njemjerną duszę jak masc gojącô. Potcevi Trąba! Zaru jem vjedzoł, że won to beł. Ale po ti pjerszi pjesnji przësżła drugô, kolęda nasza:
— V żłobje leżi, chtuż pobjeżi kolędovac małimu...
Groł won tam, dobri tovarzesz, jeden vjersz za drugjim, po kolana v smjegu i zgurdżałi wod mrozu. A mje łzë jak groch spodałë po licach na te wobmjerzoni, szaré kęsé ruchna, v chterne mje woblekła njevolô. Jak ju vëgroł całą kolędę, tej doszłë mje po chvjilë cesze tonë skoczné pjesonkji, chterną won so wob drogę za czasu naszigo vanożenjô vëspjevivoł i pevnje som wułożeł. Jô so przëboczoł ji słova:
Koza połkła jeża — ve vtork na vjeczerzę.  Czężkji do stravjenjô — legł ji na sumjenjô.  Poszła do aptekji — kupjic sobje lekji,  A wob drogę vzęlë — vjilcë ję zarżnęlë.  Nalezlë kamrocë! — vjilcë jeża v żoce,  Puscilë na volą: — jego pchocze kolą!
Jak sę skuńczeło granjé, tej jô vjedzoł, że Trąba przezebłi jidze głębokjim smjegjem z pola do mjasta i tam zańdze do Neumana, be so jednigo i dregjigo vëpjic. Ale wob całé Svjęta jô wo njim meslec muszoł i czuł sę tero poprovdze podrożnjikjem sodze, bom nji mogł mu przez te murë dac vjédze, że jego granjé czuję i że sę njimu ceszę.
Tej znovu sztek czasu i uszedł ve vjecznosc. Kole Zopust jô wodebroł wod Trąbë takji lest:
— Mój druchu Remusu! Njech będze pochvaloni Jezus Christus v tich murach sodze i njech na to pozdrovjenjé zadreżą jak czorcë v pjekle vszescë sługovje njespravjedlevoscë, chterni cë tam gvesno dokurczają jak mogą. Trzimej sę dzirżko, bo chtuż vje, cze naszi bjedë nje będze dłużij njiże jich państva. V drugji Svjęto jô chodzeł v gromadze z kamrotem Vebrem grac po domovnjikach wu mjeszczanóv. Ale Czernjik, jak ma zaszła, kozoł nom sę karovac. Jednak doł nom po cvjardim talarze, rzekłszë: Jidzta za to Remusovji v sodzë grac. Takjigo zorobku ma njigdze nji mjała. Ale ma zaru wotmjenjiła nasze talare wu Neumana. Bo chtuż vje, cze to nje belë pjenjądze za czornigo kota, z chternim mogł wobińsc Czernjik trzë raze vkrąg koscoła v nocë i go przedac timu Jistnimu. Ko z woczu mu na to patrzi. Jô jem ti vjarë, że won mogł cë vëszczekac letszą karę, ale gvesno mjoł gorz za no rąganjé v Zvadze. Njiczim le rąganjim beła jego godka, żebesma zaszła do sodze zagrac tobje. Delëbe nama! Za to jô cë groł wod pola, a kjejbem beł mjoł tile łaskji wu Boga, co ni żedzë, njim Pana Jezusa wukrziżovelë, to be wod mojigo granjô murë tvoji sodze bełëbe sę vëvrocełë na rębë, jakno murë jerichońskji. Mjerzi mje tero po svjece samimu chodzec. Tak jem zaszedł na pustkovjé Zoblockjigo, chdzem wusodł naprocem zegara chturen Jak Marcijannamovji, połikô czas. Wod czego mu gordzel jednak srodze zaredzevjała. Wuroczeła mje bogobojno a rzekła: Kjej na ten stari zegar vezdrzę, to łzë mje sę leją nad nim bjednim knapskjem. Czemużem nje vzęła dzerztle abo skrzenovka, żebe mu te zomkji i krolevjonkji z głovë vëbjic? Vjedno mje dzivno, Remusu kochani, że ten norod bjałkovskji takji skorni do porvanjô cvjardigo norzędza i pranjô njim chłopa. Znadz moja bjałka nje je gorszô njiż Marcijanna, chterni sę na szczescé żoden męczenjik nje trafjił. Dlotego mje sę żol zrobjiło szadigo Morcena, jak won mje za stodołą jął godzëc na svoje vjeselé. Won be rod mjoł Mjichałovę Martę, le mu v drodze leżi czervjonô blevjązka, chterną wona wod cebje dostała. Ale cuż dzevczę zrobji, jak stari woczë zamknje? Bo won Mjichoł ju z łożka nje vstojô i je vjarë, że mu latosigo roku je smjerc namjenjonô, a v tim razu go nje minje. Tej Mjichoł krom czervjoni blevjązkji sę z Martą wożenji, bo po cuż mô mjec lepji njiż jinszi ludze? Chdze besmë sę też muzikańcë najedlë i napjilë, kjejbe vjesół nje beło. Tak to jeden z njeszczescô dregjigo żije! Gvesno też to vjeselé będze, bo Mjichoł prorokuje vojnę, a ta njedaleko po vjeselu sę zacznje. Jak sę skuńczą vjesoła, tej jô co takjigo zrobję, że mje też v sodzë zamkną. Będzema v gromadze, bo srodze sę boję, cze të sobje som dosz radę. Bog z tobą, kochani druchu!
Lest wod mojigo tovarzcsza bel przez długji tidzenje moje krotochvjilą. Minął czas po Godach i podług mojigo rachunku naszła ju Matka Boskô Strumjannô i puscełë lodë, kjej jednigo dnja pitoł mje sę dozerocz sodze, cze bem mu nje chcoł na woborze drevka rąbjic. Jô rod przëstoł na tę robotę, bom sę ceszeł, że ku reszce woboczę vjększi kavał modrigo njeba nad sobą. Ale kjej jem chveceł za sekjcrę, tej jô srodze muszoł moknąc. Jednak te porę mjesądzi sodze i vjiktu krolevskjigo vëżarłë mje moc z gnotóv. A zdrzącë ku słuńcu na njebje rzekł jem:
—Żeli to dva lata poderuje, to të, słonuszko, na moje szlachë po kaszubskjich drogach vjęcij svjecec nje będzesz!
 




XXIX
Wostatné godzenë krola jezora.
Smjiło mje sę jedni nocë, żem z kalvariji vejherovskji szedł v gromadze z krolem jezora głębokjim lasem, jażesma zaszła do nigo vęglovnjika, wu chternigo ma v nen czas wob noc wostüła. Tam krol jezora doł so nasepac pełen mjech czornich vęgli. Mje to beło dzivno i żem sę pitoł:
— Nacuż vom, vaspanje, te vęgle? Na co krol jezora wodrzekł:
— Jakuż jô bem sobjc stravę gotovoł i mjeszkanjé wogrzevoł bez tich vęgli?
Kjedem wodecknął i rozmiszloł nad tim dzivnim snem, veszedł porene dozerocz sodze i povjedzoł:
— Jeden z podrożnjikóv tego krolevskjigo zomku zdrzi na drugji svjat. Ale przed smjercą won chce konjeczno z tobą pogadac. Chcesz jisc? To poj! Jô cę z njim zamknę jak długo będzesz chcoł.
Jô sę anji chvjile nje namiszloł, bo jakużbe wodmovjic żeczbje człovjeka wumjerającigo? Ale kjej jem sę wobuvoł, to mje njico jakbe pałąkjem scesnęlo za serce. Jô so wuvożoł, że to wod słaboscë. Bom czuł, że mje te murë naksztolt morë vszeternostką sełę vëduszają. Ale v tim razu dusza moja ju sę vëlękła, bo vjidzała, czegom celesnimi woczoma jesz nje vjidzoł.
Szedł jem tede za dozeroczem, chturen mje provadzeł długjim domovnjikjem jaż do wostatnich dvjerzi. Pokąd je wotmikoł, movjił do mje:
— Tu më kładzemë tich, chternim nje not krolevskjigo vjiktu, bo ju łeżkę na stoł położilë. Doznajesz sę som. Tero le veńdz. Na pomjé jô wotvorzę.
Jak won za mną z trzoskjem czężkjich kluczi zamknąl dvjerze, tej jô wuzdrzoł jizbę vëbjeloną z dużim łożem za kratą żelazną i z krziżem na scanje. V norce na łożku v bestri sodzenni poscelë leżoł człovjek. Ale jak won sę licami ku mje wobroceł, tej mje sę zatrzęsłë kolana i vszetka krev mje do serca zbjegła:
Tam leżoł krol jezora!
Całą chvjilę ma wobaji na sę patrzeła nje movjącë jednigo słova, jaż ku reszce krol jezora vëcigającë do mje żołtą jak vosk rękę rzekł słabim zevem:
— Remus! Znajesz të mje?
Muszoł jem sadnąc na zedlu przë łożku — tak mje sę v głovje krącëc zaczęlo. Tec ten, co tam leżoł, jesz łońskjigo roku ze mną v gromadze przebjegl v dvuch dnjach drogę wod gór kalvarijskjich jaż do Mogjilë Tuszkovskji Matkji, dzirżkji i mocnigo serca. A tero na tim łożku leżała le jego cenjô, bez mjazdrë i krevji. Zgasło jego worzłové vezdrzenjé, a z woczu głęboko zapadłich pod gęstimi bjołimi brevjami vëzerała Smjerc.
Jô po chvjilë do njego przëstąpjił i scesnął jego woschłą rękę, a pitanjé samo mje vëszło z gębë.
— Jakjim sposobem wonji vaspana złapjilë?
Won na to zaprzeczeł głovą i rzekł:
— Krola jezora gvołtem vząc, tego be żoden smjertelni człovjek nje potrüfjił. Somem sę vëdoł v ręce njeprzijacół.
Zdzevjoni zdrzoł jem na njego.
—Të sę dzevjisz! — rzekł— i mosz z czego. Ale vërozumjesz vszetko, kjej cë povjem: Sin mój nje żije!
Jak te słova vërzekł, pjerse mu zaczęłë robjic i całą chvjilę nje rzekł njic. A jô sę dobroł, że jak fudamańt pękł, na chternim won nodzeję svoję i rodu svojigo budovoł, tej i won straceł volę do żëcô. Ale won jak przëszedł do sebje, zacząt tak movjic.
— Nje chcoł jô słuchac na Kalvariji i nje povjeseł jô szczudła z moją vjerną bronją jako wofjarę na krziżu, ale Pon Bog zesłoł na mje takji przimus że lepji mje beło legnąc njeżevi v kaplicë wukrziżovanjô.
Spomnjenjé go tak rozebrało, żc znovu długą chvjilę leżoł jak bez ducha, le czężkji dech v jego pjersach groł. A jak przëszedł do sebje, tej rzekł:
— Movjił mje roz mądri człovjek przed lati: V dzejach Kaszubóv Smętk machtô vszelką robotę złimi polcami, a z ti prziczinë tak lecho nom sę vjedze. Bo wuvożej som: Vzęlë ti Njemce nom zemję, vzęlë svobodę, vzęlë panovanjé, duszą nas dzis jak vjilcë a vszetko sę wukłodô na jich pożetk jistamantnje, jakbe nas Pon Bog wopusceł. Zdrzë: Të wod pjerszigo z njimi zetchnjęcô dostoł jes sę v jich njevolą. A jô dziso v ti sodzë wumrzę. A jednak ma dzecë ti zemji rodzoni i vzęlësmë ję po wojcach v spodku!
Jô nje vjedzoł, co na to rzec. Potim mje przëszło do głovë:
 — A może nom le vjidu zbivô, żebe to machtanjé Smętka rozplątac!
Krol jezora chvjilę rozmiszloł, tej rzekł:
— A może le nje wumjemë sobje mjecza wukuc, be to machtanjé Smętkové wod razu przecąc? I dlotego rozgji naszich, co kvjitłë bodejże daleko na zochod słuńca, gjinęłë jedna za drugą jak jô: Noprzod jak zbojnjikji po lasach i po jezorach sę tacącë a ku reszce woddajacë duszę vo njemjeckji sodzë.
Wodpoczął chvjilę, tej sę jisceł:
— Tero na Zoborach zgasnje przczvjisko MuchóvZoborskjich, a tim co przińdą, przikłod mój, gotovi nagjąc karkji pod jarzmo. Ale vjem jednigo, co karku nje zegnje. — I vezdrzoł na mję i patrzeł mje długo v woczë.
— Poznoł jô cebje na jezerze, na naszi vędrovce po lasach, vjem, jakżes poczęstovoł tich kęsich psóv, kjej cë krzivdę robjilë. Cebje zrobję panem na Zoborach.
— Vaspanje! — rzekł jem na to. — Bjedni jezdem a cali mój sposob leżi na moji karze, chterną popichom luode vsë do vsë. Jakjim pravem jô mom nabëc vasze Zobore?
— Pravem sina! — rzekł krol jezora. — Mom jesz jedno dzecko: coreczkę ducha mojigo, jak jem sę doznoł v noczęższi chvjilë mojigo żecô. Va woboje vëchovjeta mje pomscecela!
A kjej jem rękę podnjosł i chcoł movjic, że mje prostimu parobkovji nje patrzec do pańskji corkji i że v duszë moji krolevjonka ze zomkovjiska zaklętigo zaparła dvjerze do szczescô, won podnjosł polce jak do przisęgji i vlepjił ve mje woczë, z chternich vëzerała Smjerc.
— Nje skonom! rzekł kjej mje sę sprzecivjac będzesz. Sedzisz przede mną v tich brzedkjich ruchnach sodzennich, nje jezdes pjęknich lic, a rovnak jô stari szlachcec kaszubskji czuję przez skorę i vjem, że ricerskji v tobje bjije serce. Nje znaję tvojigo wojca anji matkji, a jednak jezdes mje pevnjeszi njiż takji, cobe przëszedł z koruną na głovje. Tak dej mje tede wumrzec spokojno i nje rzeczë njick.
Tej vëjął z pod koszule na pjersach zavjeszoni barzo dużi mantolik, chturen be ledvje dłonją przëkreł. Na złoti blasze beł vëmalovani wobroz Nosvjętszi Matkji z Dzecątkjem. Viożeł mje go v rękę i povjedzoł:
— Ten znak bodejże przodkovje moji na stalannich pancerzach nosilë, kjej chodzilë na vojnę. Pocatuj go i zavjeszë go sobje na pjersach. Vjęcij won cë daje chvałë njiże noveższi worder krola pruskjigo. Njevjasta moja i dzecko będą vjedzalë naszę rozmovę, kjej jim ten znak pokożesz i będą cë z vszetkjim do voli. Ale tu jich nje woboczisz. Volę, żebe sę z tobą poznelë na svobodze.
Jô jak ve snje zavjeseł jem sobje ten znak ricerskji Zoborskjich na szeji, a won doparłszë svoji voli szturk całi leżoł jak njeżevi ze zamknjętimi woczoma. Ale jego mocnô dusza przemogła słabosc całą a jô czuł, że won mje mô jesz vjele do povjedzenjô. Jak wodpoczął, tej też zaczął movjic:
— Tero mojigo sena vjezą po vjelgjich vodach na smętorz ve Vjelu. Daleko to za lasami i vodą, ale jô czuję, jak jimu zvonë bjiją. Spji sen je v spokoju! Wojc tvój za tobą jidze! Ale të wostanjesz, Remus, i naju pomscisz. Jak? To ju volô Boskô i tvoja sprava. — Czimuż ma wostatni Zoborskji tak marnje ze svjata zchodzema? — Gvoli tego njewużetigo pruskjigo norodu. Wonji to njibe porządkji wu naju vprovodzają. Chtuż jich wo to proseł? Czeż karno żoravji jinszim sę nje rzadzi pravem jak dzekô gęs, a vjilk jinszim jak nobożni jozc? V jakjim przokozanjii Boskjim napjisané stoji, czije pravo je lepszé? Vszetkjim naszim Kaszubom to jich vjilczé pravo gardło dusi, ale wonji są mądri, ti naju cemjęzicelc! Tich vigodnich, njickvortich i slabich na duchu wonji vigodą, strachem i nogrodą vëchovijci sobje na łaszczevich psóv. Le ma duch ricerskji, cvjardi i nje bojąci — ma sę buntujema i burzëc będzema, pokji abo wonji nje vińdą wod nas, abo ma nje vëgjinema do wostatnigo.
Dvje spravë jô jesz tobje, senje — bo tak cę nazevac będę wobznajmję. Jedna, to wodpovjedz na tvoje pitanjé, chterne v woczach tvojich czetom, jak jô z jedną nogą ju na drugjim svjece pomstę tobje zlecom na njeprzijoceli naszigo rodu. Słuchej tede, jak jô sę dostoł v jich wobjęcé.
Kjej mje jich sądë woscidzełë na pjęc lôt sodze, tej jô rzekł do moji njevjastë i do dzeci: Tero jô wuńdę na jezoro i vas wostavjic muszę na wopjece Boskji. Kjej chdze roz do vsë przińdę, to le jak złodzej po nocë. Dzecë słuchcjta vaszi matkji bo jô wodtąd jakbem beł wumarłi Tej jô vzął z kominka pęczk smolnich drzózg im rzekł: Po kuńc naszigo pola nad jezorem v stronę Glonka rosnje dużi plachc jałovcziznë. V stron wod njego ku Lipnje stoji wosobno jak pustelnjik jeden kjerz srodze vesokji a tak stari, że go zovjemë matką tich, co tam dalij v gromadze stoją. Pod nim matecznim krzem jô te drzozgji zakopję. Kjejbe tu wu vas doma, co bronji Boże, co takjigo stac sę mjało, żebe chodzeło wo żëcé i smjerc, tej njech jedno z vas jidze, vëkopje te drzozgji i zapoli nen mateczni jałovc. V tim razu jô, chocbe mje sto kęsich psóv na pjętach sedzało, chocbe mje v ti chvjilë smjerc beła pjisanô, przińdę do vas cze v cemni nocë, cze v dzeń bjoli...
... Podej mje vodë, Remus, i pożdej, jaż so kąsk wodpocznę, bo przëboczom sobje płacz bjałkji moji i dzeci v ti straszni chvjilë...
Całi szturk pjerse mu robjiłë, jakbe ze sebje chcałë vërzucëc jakjis czężor. Ale jak go popusceło, tej povjodoł dalij:
— Dovjesz sę tero moji novjększi tajemnice: Jak to beło możno, że jô dłużij njiż lôt trzë żeł na voli strzod całigo karna szandaróv i lesnich, chterni mjelë nakozané, żebe mje żevigo abo trupem wuchvacëc. A bëlë to chłopji dzirżkji, rovarskji i wodvożni.
Poznoł jes ju roz Vdzidzkji jezoro, kjej jes z potcevim Trąbą szukoł na njim nocą wochronë. Krom Glonka tam vjele wostrovji na vjelgjich vodach sedzi, ale żoden z njich tak nje je przëdatni na tacevjisko, jak pravje Glonk. Na njim wod stronë Pustk leżi vjelgô gromada kammji, jakbe vmurovanô v przidkji brzeg. Mjedze njimi jeden srodze vjelgji stoji na drugjim plaskatim kaminju, a zdaje sę bëc takji wopoczni, że żoden człovjek be nje przëszedł na to, be go probovac ruszëc z molu. Ale boczë: Won sę daje ręką jedni o człovjeka tak letko wodchilëc, jakbe vjisoł na zavijasach. Wodchilivszë go, woboczisz czorną durę a na ji spodku vodę. Spuszczisz sę przez nę durę smjało i będzesz mjoł przed sobą cemni długji gonk, chternim pudzesz z pochiloną głovą, tak v njim njizko. Na jego spodku stoji voda, ale vnetk vińdzesz na suché i przed tobą wodemknje sę joma dostetnô i vesokô, sztołtu jak dużi zvon. Scanë to korzinje storigo jak svjat jasona, chturen grubi i wopoczni strzod jinszich drzév na vjechrzu zemji stoji i njikomu nje zdradzeł tajemnjice svoji podzemni. V jomje pod korzinjami storigo jasona nalezesz i wognjisko i pjeck i będzesz rozumjoł, czimu jô wod vęglovnjika ve vejherovskjim lese zabroł pełną torbę drevjannich vęgli. Na takjich vęglach jô sobje gotovoł stravę i wogrzevoł zemą svoje schronjisko pod zemją, bo jinaczi dim bełbe mje zdradzeł. Zdzevjisz sę, jak jô sę tam belné mjeszkanjé wuszekovoł, bo jô cë daję pravo do ti jomë i do vszetkjigo, co v nji nalezesz. Ko jô mjoł czasu dosc, be svoję krijovkę przijemną vëszekovac i vëmesleł jem sobje sposob, żem przez tajemné wokna mogł patrzec na całé jezoro. Jileż to razi szandarzë i lesni chodzilë nad moją głovą, żem bezmała jich godkę mogł rozumjec a nje nalezlë mje, kurzącigo spokojno fefkę v zemj pod njimi. Le jeden roz lesni jeden... ale të ju vjesz!..
Znovu spomnjenjé sę czężko położeło na jego pjersach, tak że noprzod po długji chvjilë zaczął dalij povjadac.
— Vjidzoł jô vszetko, co sę na jezorze dzejało. A chdze woczë moje njedovjidzałë, tam naszi ludze ze vsóv bëlö mojimi woczoma i moim wuchem. Ale nje minął dzcń, żebem po kjile razi nje beł vëstrzeleł wokjem na nen mateczni kjerz jałovcovi, pod chternim jô no zakopoł pęczk smolnich drzozg. Jak mój szpjeg i zvjastun i poseł, stojeł won stolemovi viżavë na bjołim brzegu. Porene stovjol sę czorno pod słtuńce jak wukozka nocnô, co zaboczeła wodińsc v kraj duchóv z pjerszim pjanjim kurona. Pod vjeczor krevavi wognje woblekałë go czervjonim płoszczem krolevskjim. V grającim vjodrze latem zvjercadleł won sę v cechi vodze jezora, a zemą patrzeł naksztołt czornigo mnjicha na bjołi snijegji i szklącé lodem jezoro. Vjatrë go szamotałë i słuńce pjekło, ale won vjedno takji som patrzeł v jiglenovim płoszczu ku moji krijovce, jakbe movjił:
— Będzë spokojni! Doma wu cebje vszetko v svojim szeku!
Tak minęłë bezmała trzë lata. A jô przëvekł do nodzeji, że ten vjidzałi stroż na progu bezpjeku moji dusze nad jezorem stojec będze, jaż mój sin dorosnje a jô będę mogł spokojno zińsc z tego svjata.
Ale cuż znaczi wudba ludzkô, kjej polcem Bożim jinaczi beło napjisané ve gvjozdach vjecznich na njebje.
Latosigo roku lodë trzimałë jaż do Matkji Boskji Strumjanni. Tej raptem nocą pusceło wod chuchanjô vjatru z połnjô. Mgła vjisała z njeba szvotołami a szarô komuda kładła sę na svjat. Mogła bëc dzevjątô reno na zegarze, jak jô sedzącë pod drzevarni na brzegu vjidzę, jak dvuch rebokóv z wostrogą pod nopjętkami dravo nekają sanje po lodze. V sanjach sedzało trzech, a mjedze njimi bełbem voloł vjidzec njeprzijocela Czernjik. Po pjerszim wurzasu przëboczeł jem sobje, że v Rebokach stari grof Lipskji gvesno chce testamańt robjic, bo i sanje v nę stronę pobjegłë. Ale mje woblecało takjim njewubetkjem, jakbe mje chto wobuchem v głovę wuderzeł. Potim, jak mje tu vjidzisz, jô stari cvjardi Kaszuba wuczuł jem takji czężor na pjersach, żem nji mogł sę strzimac i bez vszelkji vjadomi prziczinë muszoł jem płakac jak bober. Całi szturk to mje tak męczeło, że mesloł jem skonac na mjejscu, ale ku reszce jednak pusceło. Tej letkji dmuchanjé vjatru rozdzeleło mgłę, a jô wuzdrzoł na procemnim brzegu mój mateczni kjerz jałovcovi, chturen mje sę v ti chvjilë zdovoł takji vjelgji, jakbe wob noc beł wurosli do njebivałi viżavë. Przëboczelë mje sę tero moje dzotkji i moja bjalka na vesokjim brzegu Zoborskjim i żol mje jich sę zrobjiło srodze. Ale łzë jem svoje ju beł vëptakoł, le smutk woblekł moję duszę jakbe mgłą, chterna po jezerze przemikała. Nje vjedzol jem, bjedni smjertelni człovjek, co sę dzejało dalij njiże vjid mój njosł a wucho łovjiło, ale dusza moja njesmjertelnô vjęcij vjidzala. Nje vjem, jak długo jô tam sedzoł. A jak jô sę zabjeroł, tej jô jesz roz pozdrzol ku matecznimu krzu.
Jedno vezdrzenjé, a kolana sę pode mną zatrzęsłë — mateczni kjerz sę poleł!
Wod dołu stolatni svjodk tile pokolenji, zvjastun mój i stroż tonął v szerokjim gnjozdze wognja. Dim strzikająci z jego vesokji postaceji zaczął krącëc sę vkoł i tkac jimu vjelgji szari płoszcz smjertelni. Ju mje womjinęła vszelkô słabota, vstoł jem i rozparłi na moji vjerni strzelbje zdrzoł, jak czervjoni płominje wurivałë z dołu tego płoszcza, jaż buchnęłë vesoko nad czubem krza i vząvszë go ve svoją vłodzą, vëstrzelełë na svoję chvałę milijonami skri.
Terom vjedzoł, że cos strasznigo sę stało v gnjozdze Zoborskjich. Przëboczivszë so słovo, wonge njevjesce i dzotkom dané, anji chvjilem sę nje namiszloł, le vzął jem sę jak beł i szedł na ten poląci znak mojigo njeszczescô. Lod trzimoł dobrze, kjedem szedł na drugji brzeg. A kjedem naszedł tak krotko, że cepło wod polącigo krza sejało ku mje, tej jô wuzdrzol na brzegu moję coreczkę Klemę. Stojala cecho i zdrzała na jezoro, ale jak jem naszedł, rzuceła mje sę na szeję z vjelgjim płaczem. A jak sę vëpłakała, vezdrzała mje cvjardo v woczë i rzekła:
— Wojcze! Jonk konô i chcołbe sę z vami woddzękovac...
To to beło, czimu dusza ve mje płakala, choc mje jesz njick nje beło vjadomo.
Povjedzala jak to sę stało: Kole Kozłovca robjilë njevodem. Przëszło i jedno dzevczątko bjednich starszich z Vdzidz, żebe kulac rebë, jak to zveczoj i vpadło v dużi przerębel. Mój Jonk porvoł dvje chochle, pod kożdą pochę jednę, i rzucet sę za dzeckjem v vodę. Vëdobeł dzevczątko zdrové, ale som sę potłukł wo lod tak mocko, że go muszelë zanjesc do dom. Gvesno wob drogę, leżącë przemokł jak won beł na sanjach, zezibł i dostoł wogroszkę. Tej zaczął pluc krevją i proseł wo ksędza, kjej vjidzoł, że nje będze rade. Wumarł jak provdzevi Zoborskji v wobronje słabich i serot. Kjejbe beł żel za czasóv naszi svobodë, pevno bełbe zgjinął ze szablą v ręce, jak provdzevi ricerz i pon. Ale bohaterstvo jedną chvałą sę poli: cze wono vołtorz mô v rebackji pjersë, cze pod szarfą ricerza...
Ledvom podszedł bliżij do moji o domu, a ju z poza budinkóv i płotóv kjile strzelb przëtrzimałë ku mje, a jô wuczuł zev:
— Stój!
Vjedzoł jô, że to mje czekô. Nje bëlëbe to pruskji słudze, kjejbe so nje wobrachovelë, że jô, wojc, kożdą razą przińdę do wumjerającigo sena. Jakuż v służącim sercu nalezesz tile ricerskjigo ducha, żebe wutcilë serdeczné bolenjé wojca? — Jô na jich krzik: "Stój!" nje sfolgovoł kroku ale wobroceł strzelbę lufą v doł na znak że sę bronjic nje będę. Na to wonji sę ku mje puscilë. A beło jich kol tuzena.
Ale moje dzevczątko vjidzącë, że nachodzą, krziknęło:
— Bronjicë sę wojcze, bo wonji vas do Jonka nje puszczą!
A jak jô mi to njick, le szedłjem dalij, vërvciło mje strzelbę i przëtrzimało do njich. A mje, chterniniu ju vszetko beło rovno, serre wuderzeło v pjersiich zdrzącimu, jak to moje dzevczę wodgarnęło złoti vłosc v teł i sę zdłożdo strzelbą do nicli njeprzijoceli. V ti chvjilë mje, chternim całą nodzcję klodł na senje, stanęła provda przed woczoma, że mom jednak dvoje dzeci i że to dzirżkji dzevczątko sena be mje zastapjiło. Ale bjegu moji spravë zavrocëc ju beło zapozdze. Nje bełobe mje też przeszło do głovë, że mje nje puszczą do konającego dzecka, kjej jim sę dobrą volą woddom.
Jak moje dzecko do njich przëtrzimało, tej wonji wuskoczilë znovu za płot. Ale jô ji vëjął strzelbę z rękji i rzekł:
— Klemko! Kjejbem chcoł sę z njimi bronją rozpravjic, to bem sobje jinaczi postąpjił.
I położeł jem strzelbę na zemji i szedł dalij. Tero wonji wod razu vszescc do mje przëskoczilë i założilë mje na ręce żelazni kajdanë. A jich przëvodzca rzekł:
— Tero pojce z nami, panje fon Zoborskji! Vë jesce aresztovani. Dosc długo më na vas pjilovelë, krolu jezora!
A jô na to povjedzoł:
— Dobrą volą woddoł jem sę ve vasze ręce! Tam kjile krokóv dalij moje konającé dzecko przed smjercą mje vołô. Pozvolita mje sę z njim woddzękovac, tej pudę z vami, chdze vama sę vjidzi. Tec jesta ludze.
—To je prożnô godka! wodrzekł jich przëvodzca.— Naju nokoz głosi, z kożdigo mola vas brac prosto do sodze, a vjęcij naju njick nje wobchodzi.
Vjidzisz , Remus, jakji vjilczi norod mô vłodzą na naszi zemji kaszubskji. Mojc dzecko jich lepji znało. Pokąd mje vzęlë i provadzilë v stronę jezora, chdze żdało dużi czołno, dzecko moje pobjegło do dom. Ale v poł drogji do jezora zubjeglë nom drogę moja bjałka i corka njesącë dużą pjerzenę.  Położelë ję przeką drogji. Na nji leżoł ze smjercą v woczach mój jedini sin, moja chvała i nodzeja. Nji mogł jem go anji wuscesnąc anji navetk przeżegnac, bo ręce mje sceskałë pęta żelazné. Ale won bjedni vezdrzoł na svoję sostrę, a ta rozumjała. Bo vzęła go i sparła pod plece, a won sę podnjosł i całovał moje ręce żelazem njevoli skrępované.
Com v ti chvjilë przeszedł v duszë, to le som Pon Bog na njebje vje. Ale procem nich pruskjich slug jô stojoł jak dąb cvjurdi i ze suchimi woczoma. Ale kjej mje wostavjilë samigo v sodzë, tej vjidzisz co sę ze mną stało...


Nje vdarzę sobje, jak jem sę nalozł znovu v moji celë. Ale chvecivszë ręką za pjerse, ricerskji znak z Matką Boską zavjeszoni za szeją przëboczeł mje, że to nje beł sen żoden le provda wokrutnô.
Vjęcij jô ju krola jczora nje wuzdrzoł, ale do kuńca dnji mojich nje zaboczę wostatnich chvjil jego.
Ta njeszczestlevô sprava jednak mje tak zmorzeła, żem zaczął schnąc, jak no przed lati na pustkovju. Jakbe na tim ricerskjim znaku na mojich pjersach czężeło jakji namjenjenjé, tak jô sę pomału pogodzeł z meslą:
— Żiv të Remus z ti sodze nje vińdzesz, le pudzesz tam, chdze szedł przed tobą krol jezora...
Dozerocz vjidzącë, co sę ze mną dzeje, vëdobeł ze serca kąsk ludzkji dusze i sprovadzeł doktora, chturen mje wobezdrzoł. Po tich doktorskjich wodvjedzenach kozelë mje codzeń chadzac po woborze. Ale to sę na njick nje zdało. A kjcj jem roz tak na probę vząl v gorsc sekjerę i sę z nją założeł, tej mje sę v głovje zaczęło krącëc i muszoł jem sadnąc. Wod ti chvjile jô le żdoł, kjej będze czas prosëc wo ksędza.
 




XXX
Vjerné drużstvo Trąbë.
Lato zazdrzało przez kratë moji cele, a kjej jem vëszedł na mój codzenni spacer, czuł jem daleko za murami spjevę skovronka. Tak jô rzekł głosno do sebje:
— Ju të Remus nje będzesz vjęcij chodzeł po bjołich drogach i nje pozdrovjisz żodni Bożi Mękji.
— Czimuż nje? Wodezvało sę slode mje. Wobezdrzoł jem sę. Koguż vjidzę?
Trąbę!
Smjercë bełbem sę spodzevoł prędzij, njiże jego v tim molu. Ale won nje żdoł, le chveceł mje za pase i zaczął mną trząsc, jakbe wodszedł wod rozumu. A jak mje dosc natrząsł, tej zaczął po woborze tańcovac i spjevac:
— Koza połkła jeża ve vtork na vjeczerzę...
Ku reszce wusodł na klocu wod rąbjenjô drzeva, wodsapnął i rzekł:
— Të może meslisz, żem wusmjerceł jakjigo zdrajcę wojczeznë, abom Szabelce mjeskjimu vëbjił porę zębóv, abo jakjimu szandarze zrzuceł ze łba jego szkopk szkląci? Nje, takjigo gvołtovnigo ducha dovno ju mje moja bjałka Trabjinô vënekała. Boczë: Jô so poszedł do lasa i wukrodł porę kleft do pjceka. Not mje tego nje beło, alem sobje wuvożoł: Jinaczi të sę do sodze nje dostanjesz. A za olcmark sedzec nje je vstid, bo kjej so krol pruskji vzął nasze lase kaszubskji, to jesz z tego nji ma dokazu, że wone są jego vłosnoscą. Wobsztrofovelë mje na dva tidzenje, a jô tego chcoł, bo mom cë torbę novosci do povjedzenjô.
Kjej ma v norciku moji prize na lobzaku sedzała, tej Traba jął po svojimu gadac:
— Njc bój sę Remus! Długo cę tu v ti prizë ju nje będze!
— Vjem! — Wodrzekł jem. Bo jô ju dłużij nje strzimję!
— Tak lë nje gadej! Boczë: Dobrą volą wonji cę vëpuszcza, bo jidze vojna. Vszescë movją, że Njemce vëpuszczą ze vszetkjich sodz navetk nogorszich lińcusznjikóv, żebe jich na Prancuzóv ponekac. Tej i cebje vëpuszczą. Le të, Remus, boczë, żebes, kjej cë dadzą flintę do rękji, nje strzeleł v jakjigo człovjeka. Ko to jednak je pevno, że kjej Njemce jidą na vojnę, tej chcą komu co vząc, czego ten jim dobrą vola dac nje chce. Bo jô, dzękji Bogu, na takji pokuszenjé vjedzoni njebędę. A to procem nogji, co mje ą krova v knopjęcich latach przetrąceła. A krom tego jô ju mom lata.
Kjej jem tak rozmiszloł wo tim, co mje Traba dopjeru povjedzoł, won sę zaczął smjoc, poklepoł mjen po kolanje i rzekł:
— Cużes të zadoł, chlopje, ti Mjichałovi Marce z Lipińskjich Pustk? Tec wona co njedzelę po koscele mje gonjiła, be sę vëpitivac wo cebje. Cuż jô ji mjoł rzec? Tec jô cë groł na murë ti sodze po kjile razi, ale të bjedoku wodtrąbjic sę żes nji mogł. Choba bes beł czarovnjikjem i kominem vëzdrzoł do mje z dachu A na mój lest jô wodpovjedzë nje żdoł, bom cë ju zapovjedzoł, że sę dom vpakovac. Ale tego Morcena głupigo mje je żol. Nogji so wulotô za ną Martą i cuduje a nje vje, że dzevczę le dotąd je anjołem, pokąd ję ksądz stuła nje zvjąże przed svjętim voltorzem. Ale njechle mô svojigo za wuzdę, tej sę kozdô przemjenji na Trąbjiną z grulką i mjetelokjem. Tak tede wuvożej, Remus, żebes sę nje doł zvędzëc Marce. Lepji njech Morcen będze tim męczennjikjem, kjej mu sę tego tak srodze chce.
— Mje co jinszigo v głovje njiże bjałka! rzekł jem do Trąbë. — Jô chcę vëbavjic zapadłi zomk, jô chcę posadzëc na złotim tronje zaklętą krolevjonkę! — To znaczi, żeli żiv ztąd vińdę.
Trąba jakbe sę vërzasł, tak na mje wotvorzeł woczë i długo tak patrzeł, njim pokrąceł głovą i povjedzoł:
— Tec të jednak zveczajno mosz svój przërodzoni szek v głovje! Ale co sę mô do nich zomkóv i krolevjonk, to stari Mjichoł pevnje rzekł provdę. Bo povjem cë, że mje to Marta zabrała lasem przez brod do Pustk i mje wob drogę vszetkji tvoje trele z tvojich pustkovjovich lôt wopovjodała. A Mjichoł mje rzekl, żes të gnota robocigo ale v głovje mosz mesle, co sę le panom rodzą, bo nji mają jinszi robotë. Chtuż to tam vje? I krol jezora beł takjim, le va wobaji ju nje pasujeta v te nasze pruskji czase. Dlotego të sedzisz, a won wumarł v sodzë. Ale pogrzeb mjoł ve Vjelu z vjelgą paradą. Lud nasz całi z nad jezora zeszedł sę i płakoł. Tero won le corkę uwostavjił po sobje a mjono jich vëgasnje na Vesokjich Zoborach.
— Jô z njim movjił przed smjercą! — rzekł jem.
— A cuż won cë povjedzoł?
— Zleceł mje pomstę i povjedzoł svoję krijovkę na Glonku.
— Bos wu njego mjoł łaskę wod chvjile nigo tuńca kopjice sana, chdze jô sę tak srodze wurzasł...
Te dva tidzenje jego sztrofë wożevjilë mję kąsk i dodałë mje chęcë do żëcô. Ale v drugjim tigodnju jô wodebroł wodvjedzenjć jesz barżij njespodzevané, bo kanął pon Czernjik. Tero jô vjedzoł, że na svjece cos novigo sę dzeje. Trąbą na zjavjenjé sę Czernjika jaż vzdrigło, a mje beło, jakbe sę v moji celë cemnji zrobjiło njiż zveczajnje. Ale won sę do nas zarzechotoł i rzekł:
— Znovu va dvaji v gromadze jak no ve Zvadze na litkupje. Takji przijacelstvo je vjęcij vorté njiż torba pjenjędzi. Ale czimu va sę tak vërzasła. Ko jô mom dobré novosce za pazecha. Vojna jidze i dlotego serce krolevskji pełné je łaskji dlo vszelkjich vistępcóv. Wuvożej Remus: Vińdzesz z prize, le podpjiszesz ten papjor, chturen jô cë tu pokożę.
— A cuż na tim papjorze stoji?
—  Njick takjigo! Remus przëznaje, że so zle postą pjił procem vłodzë krolevskji, że go sąd wukoroł spravjedlevje i że prosi wo vëboczenjé, bo sę wodtąd popravji. A krol jegomosc na takji pjismo podaruje jemu z vjelgji łaskji resztę sztrofë.
Na to jô wodrzekł:
— Tego jô njigde nje podpjiszę, bo mje njespravjedlevje wobsądziłë.
 — To je co jinszigo! — rzekł Czernjik Chtuż povje, że tińtem na papjorze malované słova mają rzec provdę? Kjej të zełżesz drugjimu v woczë, tej krev cë może zaczervjenji lica, ale papjor sę njigde nje zaczervjenji, bo nji mô woczu, be sę vstidzec. Napjisz na njim novjększą łesz a won wostanje bjołi jak ruchna njedovjinnoscë. Przez to też wod początku, jak ludze sę na wuczilë mesle svoje znakami na pjismje kłasc, nomądrzeszi z njich wużivelë pjisma do zatacenjô provdzevich mesli i zamedlenjô woczu głupich. Cuż cë to szkodzi Remus, kjej podpjiszesz kavałk papjoru, beles vëszedł na volą!
— Jô łże żodni nje podpjiszę!
— Z głupim na rekji a won żabë chvotô! rzekł pon Czernjik i vstoł. Ko doznovosz sę jednak, Remus, ricerzu słuńca i provdë, żem tobje żeczni. Njick nje pomoże le procem tvojimu vłosnimu chcenju będę cę muszoł vëvlec z ti sodze. Bivej zdrov!
Jak sę za njim dvjerze zamkłë, pjerszą moją meslą beło: Cuż za njeszczescé dziso spadnje na mje?
Ale Trąba vestchnął głęboko i povjedzoł:
— Głova mje mocko zaboloła, jak no po nim pjekjelnim trunku ve Zvadze, kjej jô wodecknął v stogu na polu. Ale to cë povjem: Zmovję na jitenceją Czernjika dzesęc pocerzi za navrocenjé grzesznjikóv kjej won dotrzimô słova i cebje z ti sodze vëbavji.
Ale jô wodrzekł:
— Kjej będze takô volô Boskô, tej jô jesz zdrov z ti sodze vińdę, ale pjekjelnimu duchovji jô nje chcę bëc vjinjen moji svobodë!
Njeszczestlevô novjina nje minęla mje dnja tego. Dozerocz przënjost mje list wod Martë z Pustk:
wojc wumarł. Tero jô, Remus, cebje ju vjęcij nje uwoboczę, bo Morcen mje bjerze za bjałkę. Njech tobje Pon Bog błogosłavji v żëcu!
Kjedem list pokozoł Trąbje, won kjivoł głovą i povjedzoł:
— Nje movjił jô, że tak będze? Mjichałovji beło namjenjoné, to go i nje minęło. To beła jego vłosnô przëpovjesc. Nad serotą Bog mô starżą, a Morcen będze dobrim chłopem dlo nji. Njech sę żenji. Jô vjedno movjił, że żoden chłop dobrich dnji nji może znjesc...
Sztrofa Trąbë sę skuńczeła, a jô znovu wostoł som. Ale na svjat szła krevavô burza. I navetk cvjardi Njemce vëlęklë sę i sfolgovelë wucisku na naszi zemji. Tak tede chocem żodnigo przeproszenjô nje podpjisoł, jednigo dnja wodemkłë sę przede mną bromë sodze i jô z woddechem wulgji wuzdrzoł jem sę znovu na voli.
Kuńc drugjigo dzelu.
 


TRZECI DZEL: SMĘTK






XXXI
Jak Remus vëmaszerovoł ze sodze pruskji z muzeką. Wo pannje Klemje na Vesokjich Zoborach.
Beło to koło svjętigo Jakuba, jak mje ze sodze pruskji vëpuscilë. Woddelë mje przë ti worędzë vszetko, co mje noleżało: Pjenjędze, ruchna, karę a navetk ksążkji. Ale kjedem so z wuvogą jeden z mojich viborkov przekartovoł, tej jô vjidzoł, że "krolovo korunë polskji" beło czorną farbą zamazané. I ve vszeskjich drugjich viborkach beło to vezvanjé do Matkji Boskji tak samo zamalované. Ale jô so wuvożoł:
— Jakji va głupi! Chocbesta voltorze i ksążkji zamalovelë, ko jednak Wona kroluje v njebje i mô v wopjece korunę svoją polską!
Kjede sę broma sodze przede mną wodemkła, a jô popichającë svoję karę maszerovoł na volą, wuczuł jem njespodzevaną muzikę. To Trąba i kamrot Veber przed bramą v trąbë dęlë, jak na jakji svjęto. Jak jô sę nalozł na wulicë, tej wonji chiże vësunęlë naprzodk i szlë marszovim krokjem grająci przede mną przez mjasto ku vjelgjimu dzevovanju sę ludztva. Tak wonji mje wodprovadzilë jaż do koscoła, chdze jô chcoł Panu Bogu podzękovac za to, że tim pruskjim sędzom zmjękczeł serca cvjardé. Doznoł jô sę pozdnjże wustąpjilë le ze strachu, nje vjedzącë, cze ve vojnje z Francuzem dobędą, cze nje. Bo skorno dobelë, tej zatvardzilë serca svoje njepotemu i wuciskelë naju Kaszubóv gorzij, njiże przed vojną.
Dzivno to jednak vëzdrzało: Dvuch muzikantóv v trąbë dącich a jô slode z moją karą przez mjasto: Chto żiv, stanął i sę przëzeroł, jaż całô procesejô sę vkoło nas zebrała. To też Szabelka, dovająci boczenjé na porządk v mjesce, przëbliżeł sę z wodemkłą do vadzenju gęba. Ale jak won wuzdrzoł mje, tej nje tile gębę ale i woczë wodemknął szeroko i stojoł cecho jak trus, jaż ma przemaszerovoła.
—To beł trijomf njedovjinnoscë! — rzekł Trąba, kjej jem jich wobu czestovoł wu Neumana Ale będzë pevnim, Remus, że wonji be nom ti pojigji nje delë, kjejbe nad njimi nje visała vojna. Szabelka som mjoł strach, żebes mu nje vëkjidł resztë zębóv, a szandaróv, że to chłopë seti i dzirżkji, tich wonji vszetkjich vzęlë pod jiverę, be moglë tłuc Francuzóv. Naszim wonji też nje darovelë: Stach, Klerik, Franck a navet Leon ze stenką junoszą ruchna krolevskji. Żol mje le, że może i tobje, Remus, nje przepuszczą. Cuż të tam na vojnje zrobjisz, kjej cebje njicht nje rozumje?
Po tim poczestunku woddzękovałasma sę z kamrotem Vebrem i v gromadze z Trąbą vzęłasma drogę na Lipno. Kjej jem pjerszi roz znovu wuzdrzoł modré njebo nad głovą a vkoł pola, pełne sztëg złotich żeta, rzędami svjodczącich, jak ludze zapobjeglivje procovelë, pokąd jô gnjił v ni prizë pruskji, tej vzęła mje takô słabota, żem muszoł sadnąc na karze i dichac czężko. Trąba stanął nade mną i kjivoł głovą :
— Wodpocznjike so, Remus, i nje poddej sę! Jesz cë mjazdra sę vroci! Na sodzkô strava nje plużi takjim svobodnim ptochom, jak ma dvaji. Pożdej le! Nasz vjater kaszubskji vnetk z cebje ten sodzenni smrod vëvjeje. Njechle jesz deszcz cę vëpłocze i słonuszko vëgrzeje, zaboczisz co beło, a za poł roku nje będzesz so ju vdarzeł, jak cę strziglë woprovce pruskji.
Dva dnji ma vędrovała przez pola i lase do Lipna. A kjej jô ku reszce legł v moji jizbedce, jak dovnji wu szkolnigo, tej jô społ trzë dnji i trzë noce tak, jakbem z noczęższi robotë sę vroceł. A poprovdze jô jednak le Bogu dzeń krodł v ni sodzë. Tak jô sę doznoł pjerszi roz v żëcu, że zgnjiłi dnje vjęcij człovjeka wumęczą, njiże czężkô robota.
Ledvom pomału przëvekł do svobodë, ju jô dostoł nokoz, żebem sę stavjił na mjarë. Tam przed vojskovą komiseją wonji mje wobzerelë, jak sztukę bedła, be doznac sę, cze jô zdatni na vojoka. Co do mojich gnotóv, to wonji wuvożelë, żebe jô beł sposobni do vëtrzimanjô kul i bjicô za krola pruskjigo.
Ale na moję godkę wonji srodze kjivelë głovami. A kjej jim jesz szołtes Kjedrovskji napomknął, że to njibe z mojim rozumem nje je, jak wu jinszich chłopóv puscilë mje na volą. Ale naszich drugjich chłopcóv szandarovje zabjerelë i provadzilë jak baranóv na zabjicé. Mjedze njimi beł i nasz pustkovskji Morcin.
Podzękovoł jem Panu Bogu, że mje i ten roz z rąk njeprzijoceli vëbavjił i zaczął jem z nova z moją karą vanożec po kaszubskjim kraju. Trąba jak vjerni druch trzimoł mje kompanjiją. Ale pokąd Trąba sobje vjesoło pogvjizdivoł, ve mje dusza płakała wod smutku, bo po koscołach jiscelë sę Bogu matkji i starszi, a v roboci dnje vjeczorami wo wocemku klęczałë bjałkji pod Bożąmęką, zdrzącë ku rzozom słuńca za lasem, krevavim i strasznim, jak gorz Boskji: Tam sę lała krev v dalekji Franceji jich mężóv, senóv i bracô za cuzą spravę.
— Chtuż vëbavji naszą zaklętą krolovą, kjej vszetkjich naszich chłopokóv vëbjiją — pitoł jô dusze svoji.
Wod chvjile, jak mje ze sodze vëpuscilë, vędrovoł jem przek i spak naszim krajem, bom nji mjoł wubetku anjim sobje nje vjedzoł radë. Kjej jem na noc legł pod krzem v polu abo na gburskji wustrzesze kłodł sę na słomę, navjedzała mje, jak noskvarnô Mora, vstec a vstec meslô jedna: Pocuż të chodzisz posvjece, kjej nje clicesz robotë robjic, jakô cë je nadanô? Ale jô njeszczestlevi nje vjedzoł, wod jakjigo kuńca tę robotę zacząc, bo vjidu mje nje delë i nji mjoł jem njikogo, chtobe mje go wudzeleł. Potcevi Trąba le grivoł i vëspjevivoł, vjęcij jemu not nje beło. Ale choc won mój nolepszi druch, jednak kluczi do moji dusze won nji mjoł...
Vrocilë sę ku reszce z vojnë. Njemc mjoł dobeté. Po koscele trafjił jem Morcena, chturen mje cuda wopovjodoł wo svojim vojovanju. A vszescë, co z njim bëlë na vojnje, przësigelë, że nastaną czase lepszi. Ale bëlë drudzë, chterni głovami krącilë i godelë:
— Dobelë Njemce: tero wonji nom dadzą bobu! Njedługjigo czasu not beło, żebe dokazac, że ti co tak povjadelë, mjelë provdę. Po tim, czego jô wod njich sę doznoł, nje beło mje dzivno, że wonji sę vzęlë do wobalenjô naszi svjęti vjarë i zaczęlë ksężô pakovac do svoich pruskjich sôdz. Naszi ludze le szeptelë mjedze sobą i pod stołem pjęsce zaciskelë, ale v woczë njicht sę jim nje stovjoł, bo zmocnjiła sę jich ręka njepotemu. Smętk beł gorą!
Kjile lôt jô tak przekarovoł po svjece, znajomi vszeskjim a jednak njeznajomi, z duszą, v chterni, jak kam na dnje, leżała moja sprava. Njick mje spravë svjata nje woblecałë i żebe nje Trąba, nje bełbem wo njich vjęcij vjedzoł, njiże ten jozc, chturen przede mna nje wucekoł, kjej jô v rovje kol lasu sodł, be so przëszekovac stravę. Ale ku reszce ju tak Pon Bog chcoł, żebem sę zetchnął bliżij z procą rąk Smętkovicli.
Beł to dzeń pjękni, kjede jô roz karovoł v kamroctvje z Trąbą przez lase przë Przerębelskji Huce. Ładno to sę tak jidze, kjej człovjek sę spjeszec nji mô prziczinë i może wob drogę wod jednigo drzeva do drugjigo mesle svoje pasc, jak mu sę vjidzi i pozerac po Bożim svjece chdze chce. Zelonô dzarna, wutchanô kvjotkami, ptoszk, co sę drze na vjetvji przëdrożnigo drzevjęca, bestri motel v słuńcu, przmjel, chturen chiże, jak kula ze strzelbë vedle wucha vjornje, chvalącë sę basem: Jô pon, jô pon! — To beł naju svjat wod rena do vjeczora. Ale v tim svjece beło nom lepji, njiże tam za lasami mjedze ludztvem ve vsach i mjastach, chterno sę tam rojiło chcevé, bjedné i zrobjałé v wudbje, że jiin tego not do szczestlivoscë.
Kjedesma tak drogą vędrovała, jô moję karę karującë a Trąba wokoma mje, raptem mój tovarzesz mje wuchvaceł za trokji mojigo vampsa i rzekł:
— Postój kąsk, Remus, i zdrzë! Cze të tam pod drzevami na pravą rękę nje vjidzoł co czornigo?
Zdrzę i tej movję do Trąbë:
— Tam sedzi człovjek v czornich ruchnach, a kjejbe to nje beło v tim głębokjim lese, rzekłbem, że to ksądz.
—To jidzma dalij! rzekł Trąba i przeżegnoł sę. — Może to i poprovdze będze jakô duchovnô wosoba? Choc jô i to czuł wod starich ludzi, że Złi Duch na sę przëwoblekô taką postaceją. Le mu zdrzë dobrze na nogji, cze może jedna nji mô sztołtu kopeta.
Tak ma szła. A jakżesma naszła bliżij, tej postacejô z nad lasu vstała i wobroceła sę do naju licami. Na to jesz z daleka zavołoł Trąba :
—Njech będze pochvaloni Jezus Christus!
A na postacejô wodvołala:
—Na vjekji vjekóv. Amen!
—To je poprovdze katolickji człovjek — rzekł Trąba. Bo Złi Duch znjikłbe nom z woczu na pochvalenjé Pana Boga. A vëzdrzi na wosobę duchovną. Czekavi jezdem, co won mô tu tak daleko v lese som do robotë.
Kjedesma naszła krotko, vëstąpjil czorno wobleczoni człovjek naprocem nama i rzekł:
— Dobri ludze! Żeli mota przë duszë kromkę chleba i mje wod nji wużiczita będze to wuczink mjiłoserdzô, za chturen Bog vom zapłaci.
Na takji słova jô stanovjił karę na zemji a Trąba rzekł:
— Podzelimë sę z vami z tim, co przë sobje momë. Le povjedzce, chto vë takji? Vëzdrzice na ksędza a nje chcelëbesmë vaju wobrazëc, nje dającëvom poczestnoscë, jakô sę duchovni wosobje noleżi. .
— Moje wobleczenjé movji provdę! —rzekł zapitani. Jezdem ksędzem i zbłądzeł jem v tich lasach, wucekającë przed pruskjimi szandarami. Tec vom gvesno vjadomo, co sę v naszich dnjach dzeje. Koscołë zamikają, a słudzë Bożi sę tacą po svjece. Mjono moje lepji vom nje vjedzec, cobesta sę czasem nje chcącë nje vëgadała. Ale kjej będzeta pozdnji spominelë ksędza, chturen vaju na drodze v lese proseł wo kavalk chleba, tej vspomnjita le uwo ksędzu Pavle.
— Ach, Jegomosc! rzekł na to Trąba. — Jak długo jesz ti njeprzijocele będą sę pastvjilë nad naszim norodem? Vjidzoł jô na vłosné woczë, jak naszigo ksędza v Lipnje szandarovje v karetę pakovelë, be go zavjezc do sodze. Naszi bëlëbe jim pokozelë, ale som ksądz proseł, be sekjerë i kłonjice pochovelë. Ale mje markotno beło, że Pon Bog v njich nje klasnął pjorunem z vesokjigo njeba. A kjej ju nje chcoł vłosną ręką klasnąc v to brzedalstvo, czimu nje vënekol na zemję jakjigo Svjętigo z mocnimi gnotami i dobrą palecą v pjęscë, be jim te njenobożni karkji zkjidł.
Ksądz sę letko wusmjechoł:
— Znaję cebje! Të jes Trąba muzikańt, a ten tvój tovarzesz, to znani vszeskjim Kaszubom Remus. Boczta, dobri ludze: Som Pon Jezus, choc beł Bogjem, pozvoleł sę wukrziżovac wod żedóv. A kjej dziso Won daje vłodzę pastvjenjô sę nad koscołem sługom krolevskjim, chterni po dobëcu vojnë wupjilë sę buchą, vje Won gvesno, dloczego tak mô bëc a nje jinaczi.
Trąba le kjivoł głovą, a jak skuńczeł movjic ksądz, klasnął sę pjęscą v łosenę i krziknął:
— Jedna pocecha, ze v pjekle choba dosc grôp i smołë mają, be jim dac zopłatę rzitelną. Ale jegomosc je głodni. Będze lepji, kjej zepchnjema karę daleko wode drogji v las. Bo choc mój tovarzesz Remus ju dva raze v żëcu pokoroł tich sługóv pruskjich i dobrą volą be nje pozvoleł arasztovac jegomoscë, to lepji będze, kjej zińdzema vstron na vipodk, kjejbe Złi Duch — jich nobliższi krevni — naprovadzel jich tą drogą.
Rada Trąbë nom sę vjidzała. Za chvjilkę ma ju sedzała daleko wod drogji strzod leszczenovigo brzidu i dzelilësma sę z ksędzem naju bjedną żevnotą.
Vjedzoł jem dobrze z vłosnigo doznanjô, że złapją ksędza Pavła, żeli sę dobrze nje zataci. I przëboczeł mje sę krol jezora, chturen tile lôt sebje i svoję krijovkę przed woczoma cemjężiceli wukreł. Pomakloł jem ręką na pjersë jego znak z Matką Boską i pomeslol sobje:
— Żebe tak ksędza zchovac v krijovce njeboszczika krola jezora!
Trąba, ledvjesma zjadła naszą bjedną stravę, jął gadac, jakbe zgodł moje mesle:
— Jegomosc! Kjile lôt nazod żeł tu njedaleko szlachcec Zoborskji, znani mjonem krola jezora daleko vkoł, strzod tich jezór i lasóv. Wumarł won v sodzë pruskji, ale pochovani leżi mjedze svojimi na smętorzu ve Vjelu. Żebe ten jesz żeł, to dołbem so głovę wucąc, że won be jegomoscë wukreł tak, że navetk pon Czernjik, chturen mô mjec kuntrakt ze Złim Duchem, jegomoscë be nje vëpenetrovoł. Ale i tak, na mój głupi rozum, mje sę zdaje, że v wokolicach jezora i na jego wostrovach jesz noprędzij dlo jegomoscë krijovkę dotegujemë.
— Zdom sę na vaju dvuch! — rzekł ksądz. Bo jô tu tich stron nje znaję. Moja wojczezna leżi na Kępje Svorzevskji, chdze Matka Boskô Svorzevskô kroluje rebackjimu ludovji.
Tak jô povjedzoł:
— Wukrijema ksędza na Glonku.
 —Tam beła krijovka krola jezora — rzekł Trąba. — Może to be beło nolepji. Żevnotę be dovozilë ludze ze vsi rebackjich, a nji ma v njich anji jednigo, cobe ksędza vëdoł.
— Będzemë patrzilë, jak dalij — rzekł jem. — Bom ju mjoł v głovje vëszukané ne podzemné jomë krola jezora, lem jesz nje vjedzoł, jak sę do nji dostac.
— Zgoda! I Bog cë zaplac, Remus! — rzekł ksądz. Tero ma sę ju nje zavroceła na dużą drogę lasem. Bo choc tam mogł vanożec tidzenjami v tich borach, njevjidzącë człovjeka na woko, to v tim vipodku moglë pjilovac szandarovje abo i lesni. Vzęlësma tede drogę v bok przeka lasu ku brzegom jezora Vdzidzkjigo...
Szaro ju sę robjiło, kjej ma, vëszedłszë z lasóv, wuzdrzała szklącé z daleka mjedze bjołimi pjoskami vjelgji vodë jezora. Rożovjiło sę jesz njebo nad molem, chdze z njego słonuszko zeszło, a pod njebo, jak czorné wopokji stojalë budinkji jakjigos pustkovjô. Z daleka letkji vjater njosł vonją sana svjeżigo. Zemja pod naszimi nogoma njeworanô, beła porosnjętô vrzosem. A tim vrzosem ku nama szło dzevczę, jak sarna letko stovjającë krokji. Vesokji wono sę vëdovało, a przez plece mjało zavjeszoną strzelbę, a długji botë na nogach. Jak naszło bliżij, tej jô vjidzoł, że jak snop grubi varkocz złocanich vłosóv zvjeszoł mu sę na plece. Przëstąpjiło ku nama, jak jakô vesokô krolovô, pjęknô na vezdrzenjé bez mjarë, stanęło i pochvaleło Pana Boga. A jak ma wodchvaleła, rzekło:
—Vjitejtaż na Vesokjich Zoborach! Noc ju zachodzi pola i vodë, a za vjidu besta do mjeszkanji ludzkjich njedoszła. Roczę vas tede na noclig i stravę, żeli vom będze dosc dobrze vstąpjic pod nasz bjedni dach.
Ksądz na to wodrzekł:
— Cze të jezdes paneszką dlo wochotë, vanożącą ze strzelbą po polu, cze też corką njesposobnigo człovjeka ale na to cë z woczu nje patrzi, — njech cë Bog zapłaci za dobré serce i za goscenę, chterną jô chętno przëjimnę a moji dobri tovarzesze gvesno także. Bo z dalekji jidzemë drogji.
Ale Trąba nje doł wodpovjedzec pannje, le vëskoczeł, wuchvaceł ję za rękę, trząsł nją i vołoł
— Panno Klemantinko! Jakżeż panna wurosła i zrobjiła sę vjidzalô! Tero panna je provdzevą krolevjonką jezora.
—Vjitom, vjesołi Trąbo! — rzekła panna.  — Leno mje markotno, że na naszim pustkovju nje będzece mjelë komu grac, bo krom kulavigo Macka i stari Małgorzatë le matka i jô sedzimë na Zoborach.
— Jak nji ma worędzë, to worądz zrobji Trąba! Jak zagraję, to ze vszetkjich vsi rebackjich zlotą sę chłopocë do tuńca. Ale tero, ko momë ksędza mjedze sobą i krölevjonkę, krom takjigo bohatera jak Remusa i mestra wod muzekji, jak jô som, nji możno jinaczi, le z wuroczestą muziką vmaszerovac do zomku krolóv jezora.
I ju Trąba ze szklącim norzędzem przë gębje, dącë z całi mocë, maszerovoł na przodku. Slode provadzeła ksędza panna Klemantina a jich szlachem jô szedł, pchającë moję karę przez vrzose. Z wuvogji na ksędza Trąba nje groł svoji zveczajni frantovkji wo kozë i jeżu, le nen marsz wo Matce Boskjj, co won go groł v kompanjiji do Vejherova, jak na mje szandarovje pjilovelë.
 Zdzevjiła sę muzice na tich dalekjich pustkach noc, nachodzącô z njeba i przëstanęła na chvjilkę. Vrzose drzemjąci podnjesłë subtelni kvjotkji a z njedalekjich lasóv i pjoskovatich wurzm wodgrivało sę głosné echo. Na woborze, kjedesma naszła, vësepelë sę kulavi Mack i starô Małgorzata, chterna z dzevotë pusceła szkopk z mlekjem na zemję. Stanelësma przed budinkjem dużim, v srąb budovanim. Staré lipë zazeralë gorą jego dachu, jak wopjekunë rodu, chturen sę pod jich cenją chovoł.
V jizbje dużi przëvjitala naju matka dzevczęca, vdova po krolu jezora, przëzerającô sę nama z przëmrużonimi woczoma, jak ludze, co mają vjid słabi. Panna Klemantina rzekła:
— Vëpłakała sobje matka vjid z woczu za njeboszczikami wojcem i bratem.
Tej złożeła ze sebje sprzęt strzeleckji i wobskacała wogjiń na kominku. I vnetk kanęła po jizbje vonjô smażoni prażnjice, chłoscącô do jedzenjô.
Matka wob ten czas sadła do nas i jęła wopovjadac:
— Wod długjich lôt takjigo granjô, jak dzis na naszim pustkovju, njeczułam. Bo chtuż tu wu naju mjołbe smjoc sę i vjeselic? A rovnak i wu naju za moJich młodich lôt vjesoło sę zeło, pokąd Njemce nad timi dużimi vodami nje zrobjilë pruskjigo porządku. Jesmë tero tu same dvje kobjetë z parobkjem i dzevcziną. Nje wodvjedzô naju njicht, choc Klemce ju czas meslec wo mirzu, ale chlopocë ji sę boją.
Na to wodezvało sę dzevczę wod kominka:
— Tec vjece, matko, że njeboszczik wojc doł nasz znak rodovi chłopcu, chturen przińdze. A jô jinszigo nje będę, jak tego, co ten znak pokoże, chocbe beł bjedni i njeszekovni z wurodë.
Ale jô sobje v ti chvjilë przëboczeł wostatné moje movjenjé z krolem jezora i krijamko vetchnąvszë rękę pod vamps, cvjardim makloł znak jich rodovi z vëwobrażenjim Matkji Boskji. Ko to beł jakbe zopjis na to peszné dzevczę. Przëzdrzoł jem ji sę tero z wuvogą. A przëboczała wona mje skarnją i wurodą i trzimanjim głovë moję krolevjonkę z młodich lôt na zomkovjisku, przez chternąm bezmała nje straceł żëcô i zbavjenjô dusze. Tak chodzeła po jizbje postavnô i snożô. Jakuż to smjeszno mje sę zdovało, że jô bjedni vanoga mjołbem na nję woczë podnjesc! Dlotegom so wudboł tak:
— Nje dosz żodną mjarą poznac, że z ji wojca rękji mosz znak rodovi Zoborskjich na pjersach a z njim pravo do nji.
Ale ksędzu sę srodze vjidzało, że dzevczę tak tci volą wojca svojigo. Tak rzekł:
— Njechże cë, paneszko, Pon Bog go przësle, jak norechlij, tego, co znak rodovi vasz wod wojca njeboszczika przënjese. Bo vjidzec, że volô wojca cë svjętô.
Tej ale zaczął kąsk podkarbjac:
— Ale jak chcesz, żebe tcn tvój namjenjoni przëszedl jak noprędzij, tej le sę zdej na tich mojich tovarzeszi. Wonji vanożą po całim svjece i znają tu kożdi knjej i rej. Wonji cë go vëszukają i przëprovadzą.
Na to Trąba wodrzekł:
— Gvesno, panno Klemo! Le povjedzce nom jego mjono i przezvisko i wopovjedzce, jakji mô vłose woczë, skarnje, nos i wurodę, a ma go z Remusem ju po drodze vëpenetrujema. A kjej njebędze dobrą volą chcoł jisc z nama, tej go zrzeszonigo postronkami na Remusovi karze przëvjezema i cesnjema vom pod nogji.
Rozesmjała sę na to matka:
— Kjej kłopot v tim, że mój njeboszczik Zoborskji nje povjedzoł nom anji jego mjona, anji przezvjiska, i njicht nje vje, chdze go Pon Bog chronji.
Trąba sę zamesleł i po chvjilë rzekł:
— Tej ju njick jinszigo, le będę muszoł po vszetkjich molach trąbjic na przënętę notę lubjiczkovą. Bo taką moc jô v mojim granju mom, kjej le chcę. A jak won zvabjoni mje kanje na woczë, tej më go z Remusem veznjemë za wożegle, a jô mu povjem kozanjé takji: — Gnjelo! Torbo wod wobroku! Nosisz przë sobje zopjis na krolevjonkę jezora a volisz wudavac głupigo i sedzec, njiże jachac na viględë i zadavac so procą, bes sę vjidzoł nopjęknjejszi pannje nad jezorami? Ale pożdejle! Zaru ma cę tu z Remusem zabjerzema zrzeszonigo na karze, żeli nje volisz jisc dobrą volą na postronku przëvjązani, jaż cę zaprovadzemë do Zobór. A tam ju gvesno nje mjodnô gąbka pannë, ale cvjardi mjetelok na cę czekô i leżô na grochovjinach, bos wobrazeł pannę i całé przijacelstvo.
Z Trąbovi godkji vjedno ludzom beło do smjechu, ale mje smjeszno nje beło, bom sedzoł jak na vęglach. A panna tak robjiła jakbe njick nje czuła.
Po vjeczerzi wusadła panna Klema do nas i zaczęłasma vszescë v gromadze radzëc, jakbe nolepji ksędza zchovac przed pruskjimi szandarami. A jak jeden tak a drugji jinaczi radzeł, rzekła panna:
— Żebe tak mój njeboszczik wojc jesz żeł, to be won vas, jegomosc, tak zchovoł, żebe żoden sługa pruskji vas nje nalozł, bo som kjile lôt sę praed njimi wukrivoł na jezerze. Ale won ju nje żije a jego krijovkji jô nje vjem.
Na to Trąba podskoczeł wod stołu i krziknął:
— Rada! Mój tovarzesz mô wod wurodzenjô kąsk skażoną godkę, że go ludze nje rozumjeją, nje przëvikłszë do nji, ale won mô statk i rozum za naju vszetkjich, vëjąvszë ksędza jegomoscë, chturcn jako duchovnô i wuczałô wosoba, nji może bëc porovnani z nami prostimi ludzami. A mój przijacel Remus dopjeru movjił, że won vje krijovkę krola jezora i że won ksędza v nji wukrije.
Na to panna Klema vstała, położeła rękę na pjersë i woczoma jak gvjozdami na mje zdrzała, jakbe mje na samo dno dusze zazdrzec chcała. Ale jô strzimoł ji vezdrzenjé, jak stari kam v polu, na chternim prożno woko przeczetac chce dovni nadpjise. Po chvjilë wona sę tak wodezvała:
— Som nalezlisce krijovkę wojca, cze won vom ję povjedzoł?
— Povjedzoł — rzekł jem.
Vjęcij sę dzevczę nje pitało, le patrzelo dzivnimi woczoma na mje, jak długo ma tam v gromadze sedzala. Ale v jego woczach jô czetoł takji pitanjé:
— Żeli wojc njeboszczik cë povjedzoł svoją krijovkę, cze cë też do rękji nje doł naszigo znaku rodovigo?
Ale na takji njemé pitanjé nje beło z moji strönë wodpovjedzë. Za to Trąba jął wopovjadac wo naszim pjerszim napotkanju sę z krolem jezora na Glonku, wo tańcująci ve vjidze mjesądzovim kopjicë sana, wo naszi pjelgrzimce do Vejherova, a ku reszce wo tim, jak przed smjercą v sodzë pruskji krol jezora ze mną movjił i mje povjedzoł svoję krijovkę. Wob całi czas jego uwopovjodanjô dzevczę z vjelgą wuvogą zdrzało na mje, a jak ma sę woddzękovivała na noc, przëstąpjiło do mje i rzekło:
—Movjice mało, ale dzirżko i dobrze z woczu vom patrzi. Zadom sobje starę, be vaszę godkę rozumjec, co besce mje wo mojim wojcu wopovjadelë. Jezdesce mje krevnjejszi njiże krevni, bosce wostalné chvjile z mojim wojcern przebivelë.
I podała mje rękę panna Klema, rękę małą ale mocną, i mje żiczeła dobri nocë.
Delë nom do spanjô jizdebkę pod dachem. Jediné wokno zdrzało na jezoro i jego wodnogji. Mje te pitającé woczë pannë nje dalë spac. Tak jem vstoł i patrzeł v mjesądzovim vjidze na te vodë i na dalekji Glonk, chturen jak wopoka czornô pod nocné njebo na vodach stojoł. Z ti stronë brzegu rzędë krzóv jalovcovich, jak zgraja czornich duchóv, sejmovałëv gromadze, a krocij storigo dvoru vesoko pod njebo rozcigała remjona Bożomęka, tak nad vszelkji zveczoj vesokô, żem takji jesz nje vjidzoł v żëcu. A muszała bëc njedovno postavjonô, bo jak mje sę zdovało, ji drzevo jesz nje beło zczernjałé wod deszczu i słuńca.
Przëboczeła mje sę tede moja pjerszô przigoda na Glonku i moje dzivné kamroctvo z krolem jezora. A kjej jem sę dłużij zapatrzeł na te pola, lase i vodë, tej mje sę zdovało, że tam na Glonku v mjesądzovim dnju poleł sę kjerz mateczni.
Tak jem wukląkł skarnją ku jego stronje i zmovjił pocerz za jego duszę. 1 tero spjik mje zaru szedł na woczë.






XXXII
Krijovka krola jezora na Glonku.
Zavjitro skovronkji spjevałë a vałë jezora grałë strzod wostrovóv i bjołich wurzm svoję vjeczną notę, jak wod początku svjata. Budzełë sę vse, przëczupłé do jezora i jego wotnóg wujodanjim psóv, govorem dobetku i pjesnją porenną ludzką...
Kjej jesma: ksądz, Trąba i jô, zjadła podfrisztek, kanęła corka krola jezora i vząvszë na sę sprzęt strzeleckji. povjedzała:
— Pudę z vami po czołno!
Po drodze do brzegu naszłasma na nę Bożąmęką, chternąm vczora z wokjenka przed spjikjem wuzdrzoł v mjesądzovim vjidze njezviczajno vjelgą. Kjej jesma pod nją stanęła, vëdovała wona mje sę jesz veższô i wopocznjejszô, njiże v nocë z daleka. Verazno teżem sę doznoł, że njedovno muszała bëc postavjonô, bo ji gładzoné drevno bjeleło sę jak svjeżé. Panna Klema stanovjiła sę przë ti vesokji Bożimęce, wuklękła i pocerz movjiła. A ma drudzë stojelë cecho, jak przed vołtorzem v koscele, bivszë pevni, że ten mol i njezveczajni viżavë krziż na njim muszą mjec jakjis straszné znaczenjé dlo tego dzevczęca i dlo mjészkańcóv Vesokjich Zobór. To też, jak dzevczę z kolon vstało, patrzełasma na nje, jakbe nom mjało co wobjavjic, a wono vëcignęło rękę ku szklącim, szeroko rozlanim vodom i rzekło:
— Wobjeżałam czołnem vszetkji vse rebackji, na Radolnji, Lelekovnjicë, na Krziżu i długji szlach wod koscerskjich Vdzidz jaż do Knjeji. Bom sobje wudbała, że ta Bożomęka muszi bëc takô vesokô, żebe ję ze vszetkjich vsi vjidzoł rebackji lud. I won ję vjidzi!
A kjej jesma na nję patrzeła pitającimi woczoma, panna Klema povjedzała tak:
—Z noveższi chojkji naszich boróv, takji, co wokrętovi żogle njese v zamorskji kraje, vëczosałam tę Bożąmękę. Ale nji ma v tich naszich vjelgjich lasacli drzeva takji viżavë, cobe dosigła vesokoscë krzivdë ludzkji, jakô na tim molu sę stała. Słudzë krola pruskjigo mimu wojcu, chturen sę jim dobrą woddoł volą, nałożilë żelazni kajdanë i nje puscilë do wumjerającigo sena, chturen vjidzec go pragnął przed skonanjim. Tej ma z matką przënjesła go na pjerzenje i zabjegła jim drogę. A tu, chdze ta Bożomęka stoji, beło jich wostatné woddzękovanjé sę na svjece.
Ze vszetkjich vsi vkoł, kjej słuńce spędzi noc ze svjata, reno vjidzą tę vesoką Bożąmękę. A kjej ję wuzdrzą, to sobje przëboczają, co tu sę stało. Njech vjidzą i pamjętają!— Wonji i jich dzecë!
Po tich słovach zervała sę panna Klema i chiżimi krokoma pobjegła ku jezoru, a ma ji pozvoleła nas wurechlëc, bo dusze nasze, jak chmura, napełnjała zgroza dzejóv ti vesokji Bożimękji. Mje na woczach stanęła jizba v sodzë pruskji, a v nji na vjęzenni poscelë bladô jak trup postacejô krola jezora, chturen mje wopovjodoł przed smjercą woddzękovanjé ze svojim jedinim sinem na tim molu, na chternim tero jego corka postavjiła ten vjidzani ve vszetkjich rebackjich posodłovjach krziż. I to mje przëszło do głovë:
— Chto vje, cze sin jego bełbe z taką poczestnoscą mjono Zoborskjich na Zoborach trzimoł, jak ta pesznô corka!
Czężkji spomnjenjô nje wopuscełë mje, jaż stanęłasma nad jezorem. Vjid i szklenjé jego vód znekałë z dusze chmurę czornich mesli, jak vjidni porenk nekô zemnjice nocné. V duzim czołnje postavnô, jak krolovô tich vód, stojała panna Klema z vjosłem v ręku. Dva vjosła leżałë na duchce. Kozała tede Trąbje i mje ze strzedni duchtë robjic vjosłami a ksędzu sadnąc na kobjelë, licami do naju. Sama stojącô v slednim kuńcu czołna dovała kjerunk, ceskającô vjosłem to z levi to z pravi stronë. Ale woczë moje ze zdzevjenjim, chęcą  —rzekłbem — ze strachem błądzełë po ji vesokji postaceji, jak wona tam stojała kjerującô czołnem pod rzoze rożovigo njeba. Koguż to wona mje przëboczała z postavë i wurodë? Cze nę krolevjonkę, chternąm za dzecka wuzdrzoł v zelonim wokjenku v mjesądzovim vjidze? Cze moję krolevjonkę ze zomkovjiska nad brodem v głębokjim lese? Cze też serdeczné vezdrzenjé Martë, kjej mjęv czężkji choroscë ze svjata gorączkovich womon budzeła na vjidni svjat Boskji? — Nje vjedzołbem tego povjedzec, ale tak mje sę zdavało, że gromadzi wona v sobje vszelką pjęknosc vszetkjich kobjet, chternem vjidzoł na svjcce.
Podjachavszë pod Glonk, jęłasma go pomału wobjeżdzac, a jô szukoł woczoma ni vjelgji gromadë kaminji, wo chterni njeboszczik krol jezora mje beł povjodoł. Przëboczeł jem so jego słova: — wod stronë Plęs leżi vjelgô gromada kaminji, jakbe vmurovanô v przidkji brzeg. Mjedze njimi jeden srodze vjelgji stoji na drugjim plaskatim kaminju, a zdaje sę bëc takji wopoczni, że żoden człovjek be nje przëszedł na to, be go probovac ruszëc z molu. Ale boczë: won sę daje ręką jednigo człovjeka tak letko wodchilëc, jakbe vjisoł na zovijasach... Wobjachałasma roz i drugji całi wostrov, ale takjigo molu i gromadë kaminji wuzdrzec nje beło możno. Tak jô so pomesloł: Może jakji brzid abo chrostë zakrivają wod kraju nę gromadę kaminji. Tak jem doł znak pannje Klemje, żcbe vjachała na brzeg v nim molu, chdzema wonge z Trąbą na Glonku vëlądovała i mjała pjerszą poceszną przigodę z krolem jezora. Vëszedłszë na łaczkę, provadzeł jem wod stronë Plęs rovno brzegjem, a drudzë szlë za mna. Czim dalij, tim veżij nom wod levi rękji zemja rosła v gorę przidką wurzmą. Vązkji le pas pjosku mjedze vodą i nją pozvoloł nom jisc vprzod, a i ten molami beł sapovati, że możno beło sę v njim zapadnąc.
— V takji sap jô vpodł — rzekł Trąba — jak naju na kopjica sana vëstraszeła. A voloł jem, żebe mje som Straszk za vłose vëcignął, njiże żebem beł mjoł wutchnąc sę v tim mule, a do tego jesz v nocë.
Ku reszce ten vązkji pas pjosku też sę skuńczeł, zavaloni vjelgą gromadą kaminji, jakbe je ta gora gvołtem ze sebje vëpchnęła v jezoro. Wobjeżdżającë vkoł wostrovu nji mogłasma jich dostrzec, bo vesokô sicena z jezora podchodzeła jaż pod som przidkji brzeg, a ze samigo brzegu zvjeszałë sę ku vodze pokrzevjoné vjerzbjinë, vijołkji i leszczenë. Dalij jisc suchą nogą nje beło możno. Tak jô sę wobroceł do drugjich im rzekł:
—Tu to bëc muszi!
Trąba sę na to rozesmjoł:
— Njech będze tvoja provda, Remus! Jô tu stoję, jak krova przed novimi vrotami. Żebes lë tak mogł, jak v ni bojce rzec: Zezamje wodemknjij sę! — tobe ta gromada kaminji sę rozstąpjiła. a v brzuchu tego wostrovu żdałëbe na naju bogactva, żebesma mogła krolovji połovę jego kraju a przenomnji nasze Kaszubë wodkupjic i tede vënekac jego szklącich, jak przmjele, szandaróv.
Ale mje nje beło do żarlóv, bom sobje povjedzoł:
Jednak to tu bëc muszi! Ale żebe przeszukac tę gromadę kaminji, trzeba beło je vodą wobińsc. Tak jem sodł i jął zebuvac botë.
Trąba vjidzącë, vołoł:
— Sprubujle szczescô, Remus! Ma tu z ksędzem jegomoscą będzema żdała, jaż sę vrocisz!
Mje to beło po meslë, bo cuż wonji mje moglë pomoc? Ale jak jem veszedł v vodę, czuł jem, że dzevczę jidze za mną. Wobroceł jem sę, a wono rzekło:
— Choba mje dozvolice szukac też krijovkji, v chterni mój wojc przeżeł lata poza tovarzestvem ludzkjim.
Doł jem znak, że sę godzę i dzevczę szło za mną movjącë:
— Botë moje są robjoni v rebackji sposob, to jich zebuc nji mom potrzebë. .
Pluskała voda vkoł naszich nóg, a vałë, chterne njespokojno wod porena do połnjô lubją bjic v te brzegji, bjołą pjenjizną wobrąbjałë kaminje i pjosk na kraju. V sicenje szemarzełë jakjis zevë, a mje serce movjiło:
—Tu duch krola jezora stoji i na naju zdrzi!
Wobszedłszë kavał gromadë kaminji, vjid mój podł na jeden vjelgji kam, stojąci na drugjim plaskatim kaminju gorą gromadë jinszich vjelgjich kaminji. Kjedem do njego podszedł, vëdovoł mje sę takji dużi i wopoczni, że smjeszné sę zdovało pomeszlenjé, żebe jeden człovjek go mogł z mola ruszëc. Ale jô, przëboczivszë sobje słova njeboszczika, wuchvaceł jem go za gorni kańt i cignął do sę. I dzivno: kam popuszczoł, jakbe go chto z tełu popichoł i doł sę wodchilëc ku mje, jaż sę sparł na drugjich kaminjach. Tero jô za njim wuzdrzoł durę szeroką na łokjec a vesoką na połtora łokca z dużich kaminji zestavjoną. Panna Klema wob ten czas z czekavoscą cemną lukę wuzdrzała. Tej pokozała na vpuszczoną wod stronë lukji v kam żelazną rączkę i vestchła:
— Mój Boże ! Pod tim kaminjem, jak v grobje, njeszczestlevi mój wojc zakopoł sę żivcem na tak długji czas!
Ale jô nje namiszlającë przeżegnoł jem sę krziżem svjętim i vlozł v nę cemną lukę. Nje szło to jinaczi jak na szterokach, a cemno tam beło, jak v noglębszim sklepje. Wod lukji szedł tero v głębją gorë gonk vązkji i njizkji, v chternim głova moja zavodzała z początku wo cvjardi kaminje, tak żem muszoł sę zchilac barzo. A nogoma szedł jem jaż do kolon v vodze. Ale po jakjich dzesęc krokach gonk ten wobroceł sę na pravo, doł rumu v gorę, żem sę mogł vëprostovac, a moje nogji stąpałë po suchim gruńceJakpo stegnje. Le strzodkjem ti stegjenkji vązkjim rovjikjem bjeżała voda. Jidącë vjedno dalij, wuzdrzoł jem ku reszce chdzes naprost jakjis bladi vjid. Wuczułjem v ti chvjilë krzik słabi za sobą i wobrocivszë sę, vjidzę dzevczę z bladimi skarnjami i rękoma na pjersach, dichającë czężko. Kjej jem stanął i sę do njego wobroceł, rzekło:
—Straszno mje! — Cuż to tam za bjołô wosoba przed nama?
— Bog to vje! — rzekł jem, bo czasem mje sę vëdovało jako plachc vjidu a czasem jak wosoba bjołô v cemnim norce stojącô. Tak rzekę dalij:
— Może to też le jakji vjid ze svjata do ti jomë vpodô.
Naszedłszë krotko, doznoł jem sę, co to beło:
Pokuńc gonku wodemkła sę przed nami joma vjelgô. Ji scanami bełë grubi korzinje jakjigos wodvjecznigo drzeva, chterno muszało nad nami rosc v bjołim vjidze słuńca ku njebu. Korzinje gruboscë chłopa v pasu tak bełë rozkoscerzoni na vszetkji stronë, że strzod sebje wostavjiłë jomę sztołtu vjelgjigo zvona, v chternim mogło stojec wokoma sebjejakji połkopë ludzi. Vnetk jem sę też doznoł, zkąd szedł nen vjid, chturen sę nom z daleka vëdovołbjołą wosobą: Drzevo, chterno sę żevjiło z korzenji v scanje jomë, wod strzodka beło vëtrupjałé tak, że przez jego wuzimk v gorę szła długô jak komin rura. Tą drogą przëpłivało pod zemję tile vjidu, że prosto pod luką beło możno czetac pjismo. Ale dalij v całi jomje sedzała komuda i noc, przez chterną le v jednim molu łiszczoł małi zdrój, chturen gonkjem bjeżoł ku vodom jezora. Kjej woczë kąsk przëvekłë, tej jem rozeznoł, że podłoga jomë beła gładzonô, gleną pokretô, ale statkóv żodnich do vigodë nje beło vjidzec. Le pod furą wod vjidu stojało wognjisko ze żelazną platą i pudło z drevjannimi vęglami. Nad wognjiskjem del do scanë przëbjiti njosł garnuszkji, talerze i jinszi sprzęt kuchnjovi. Tej tam jesz bokjem scanë stojało dużé pudło sztołtu skrzenji, chternigo vjeko sę szkleło, jakbe na njim vjele beło sedzané A kjej jem wodemknął vjeko, leżałë v njim norzędza stolarskji i ceselskji: żoga, dłota, sekjerë, svjidrë, topork i vjele gozdzi. Jak jô tero beł pevni, że to poprovdze krijovka krola jezora, tej mje go sę srodze żol zrobjiło, bo joma beła dosc vjilgnô, a krom tego żodnigo statku do vigodë ludzkji a navetk łożkam nje vjidzoł. Ale dzevczę wusadło na skrzenji, zakreło woczë rękoma i zaczęło płakac i sę jiscec:
— Bjedni mój wojcze! Tak vë, pon całich Zobór, muszelë v tim zocemku tacëc, jak płoszoni les, a navetk łożka nji mjelësce anji zogłovka pod głovę, jak zvjerz dzekji!
Ale mje jednak dzivno beło, żebe takji przemeslni człovjek, jak krol jezora, nji mjoł svojigo tacevjiska wiszekovac sobje z vjększą vigodą. Tec tu żodną mjarą be njebeło można wukrëc ksędza. Tedem zaczął z vjelgą wuvogą przeszukivac jomę, jaż mję v woko vpadła małô drevjannô scana nad ną skrzenją z norzędzami. Vszedłszë na skrzenję, doznoł jem sę wod razu, że to dvjerze, mjedze dvuma mocnimi korzinjami vëkumané, zamikającé sę żelaznim lecirzem. Panna Klema, chterna sę przëzerała tero moji roboce z czekavoscą, veszła też na skrzenje i wodemknęłasma dvjerze. Cuż ma wuzdrzała? — Dużô jizba, cemnjejszô njiże joma, wodemkła sę przed nami. Jakjimis skałanii v scanach dochodzełë cenkji parminje vjidu, ale woczë nasze przëvekłë do cemnjice, rozeznałë, że v ti jizbje są statkji domovi. Veszedł jem tede przez prog vesokji i makloł jem po scanje, chdze vjid dochodzeł, jaż natrafjił jem na małi wokjennice. Grubi parmiń vjidu uwovjidnjił jizbę, kjedem je wodemknął. Tero ma sę nalazła v chędogji jizbje ze scanami z gładzonigo drzeva i z posovą z deli. Na podłodze, tak samo delovani, leżalë jak divanë pleconkji ze słomë i sicenë. Stoł a stołkji vkoł njego stojałë na jizbje, a pod jedną scaną łava vëbjitô naksztołt zofë, wobcignjętô suknem v kvjotkji. Drugô scana beła do trzech czvjerci vëkumanô naksztołt vjelgjigo podpjecka i tam stojało łożko, pokreté poscelą. Tero jô też wuzdrzoł drugji wokjennjice wobok nich pjerszich, a jak jem je wodemknął, tej sę stało vjidno, jak v kożdi gburskji chace. Vjidzec tero beło, że njeboszczik krol jezora sobje tu głęboko pod zemją mjoł mjeszkanjé wuszekované na długji czas. V scanach vsadzoné bełë molami dvjerkji a jak je wodemknął, tej za njimi wotmikałë sę małi szafë. Navetk kjile wobrozkóv ze scenami z gonjitvë na dzekjigo zvjerza vjisało na scanach. A nad łożkjem povjeszoni krziż svjodczeł, że tu mjeszkoł nasz człovjek.
Jak jem sę rozezdrzoł dobrze, nji mogł jem sę dosc nadzevovac przemeslnoscë tego, co sobje tu tak pjękną krijovkę wuszekovoł. Ale jesz barżij jem sę zdzevjił, kjej jem vëzdrzoł przez lukji, przedtim zamkłi wokjennjicami. Długji to belë rurë na kjile stop, chterne przebjijalë vesokji brzeg. Przez nje vjidzec beło całą wotnogę jezora mjedze Zoborami i Glonkjem. Wuzdrzoł jem navetk vesoką Bożąmękę, chterną panna KIema na drodze do jezora jak vjidomi znak krzivdë pruskji beła postavjiła. Kąsk v patrzenju przeszkodzałë le vjetvje krzóv, chterne na dvorze muszałë rosc vkoł tich dzivnich wokjen. Ale z tego beło sę doznac, że z jezora jich mjedze krzami vjidzec nje beło, choba kjejbe przë wodemkłich wokjennjicach v nocë vjid sę poleł v jizbje.
 Panna Klema, chterna chodzeła po ti długolatovi krijovce svojigo wojca, jakbe movę straceła, przëstąpjiła tero do mje i rzekła z prozbą v głosu:
— Remus! Wuzdrzalam vas vczora pjerszi roz na woczë, ale mom vjarę ve vas, bo dzirżko i dobrze vom z woczu patrzi. A wojc mój njeboszczik muszoł mjec vjelgą do vas vjarę, żeli vom svoję krijovkę povjedzoł. Mom tero do vas vjelgą prozbę. Kjej chcece tego dobrigo ksędza tu wukrëc, to go wukrijce. Sługa to Bożi, cerpjąci przesladovanjé wod Njemcóv. Jô go wuproszę, żebe njikomu wo ti jomje nje povjedzoł. A vas proszę, besce njikomu vjęcij wonji nje povjedzelë, bobe mje serce barzo bolalo.
I vëcignęła do mje rękę. Ale jô sę chvjilkę namiszloł i rzekł:
— Njech będze volô vasza, panno Klemo! Le proszę, njech vasze pozvolenjé wobjimje też mojigo vjernigo i vëprobovanigo drucha Trąbę. Bo won, jak przërzecze tajemnjicę, to ji też nje vëdô.
— Kjej won vasz vjerni przijacel, tej mje to nje boli. Bo wuvożce sobje: Ta joma i ta dostatnô jizba pod zemją, to są dlo mje takji svjęti pamjątkji, że serce be mje bolało, kjejbe ludzkô czekavosc mjała tu zachodzec i sę dzevjic.
Tak ma sobje podała rękę na to przërzeczenjé, a jô povjedzoł tak virazno, jak mje beło możno:
— Njicht vjęcij krom nas, cosma tu dziso na Glonk zajechała, nje będze vjedzoł krijovkji zmarłigo krola jezora.
— To jidzma tede do naszich gosci. Ksądz będze mesloł, żesma sę tu chdze pod zemją zapadła, żeli mu Trąba nje rozpędzi czasu svojimi krotofilami.
 Tak ma sę vrocela.
Nalazłasma ksędza, sedzącigo na pjosku i wodmavjającigo brevijorz. Trąbë z razu nje beło, bo gvesno sedzoł nad łączką i przëboczoł sobje przigodę z tańcującą kopjicą sana. Ksądz, jak dostoł nas na woczë, zavołoł vjesoło:
— Vjitejtaż, va młodi, na vjidze słuńca Bożigo! Jô sę strachoł, żebesta chdze nje beła zbłądzeła ve vątpjach zemji do jakjigo zapadłigo zomku, zkąd be vas krosnjęta ju vjęcij na svjat nje vëpuscilë.
—Tak też vnetk i beło, jegomosc! A do tego zapadłigo zomku më vas zaprovadzimë. Ale krosnjęta nom nje robjiłë przepravë, bo to zomk stolimóv, jak wo njim v naszi rozdze na Zoborach wod vjekóv matkji dzecom povjodają. A krosnjęta stolimom służą!
—To pojma tede! — rzekł ksądz. Może v tim zapadłim zomku stolimë i krosnjęta wobronją sina ti zemji wod pomstë ji dziseszich panóv!
Zjavjił sę tero Trąba i vołoł:
— Ju jô vjidzę, że va nalazła zapadłi zomk krola jezora! V takjich zomkach bivają sklepë dobrze wopatrzoni v trunkji i vjina. Bele jakji wobrzedłi smok nje pjilovoł i nji mjoł nad njimi starże.
Ale kjej sę wodemkła przed nami czornô luka nad vjelgjim kaminjem, tej Trąba przëszedł z vimovką:
— Vëzdrzi to, jak dura do pjekła! Lepji będze, że sę vrocę do moji bjałkji, bo cuż vama tu po mje?
Ale jô povjedzoł:
— Do bjałkji jesz mosz czasu dosc. A jô tam v jedni szafje vjidzoł butlę szuremeju storigo, żebe szkoda beło, kjejbes go nje posmakovoł.
Takô wobjetnjica jednak Trąbje dodała dzirżkoscë, i tej po jednimu spuszczełasma sę v nę podzemną lukę. Noprzod szedł jem jô, tej Trąba, trzimająci sę mojich trokóv, tej ksądz a panna Klema wostatnô zamkła kamjanné dvjerze za sobą.
 




XXXIII
Jak Remus v gromadze z ksędzem Pavłem sę zatacilë na Vdzidzkjich vodach i jak jich szandarzë woblegelë. Wo stolimach.
Wudboł jem sobje vësedzec v ti dobrovolni sodzë v gromadze z ksędzem, pokąd won sę tacëc będze muszoł. Czasu mjoł jem dosc. Żona i dzecë za mną nje płakalë. Krom tego mje beło wo nabranjé vjidu, chternigo jô bjedni parobk z Lipińskjich Pustk wod takjigo wuczałigo człovjeka, jak ksądz, mogł jem sę noprędzij spodzevac. A ksądz też do mje wokazivoł vjarę i dobré serce, tak żem jimu wokna i dvjerze do moji dusze wolvorzeł, jak jesz njikomu, pokąd jem żeł na svjece.
Ale mój tovarzesz Trąba nji mogł vëtrzimac. Rzekł won jednigo dnja:
— Jegomosc i të, Remusu druchu! Co provda to nje grzech! Pon Bog mje nje stvorzeł kretem, żebem bez vjidu słoneczka ve vątpjach zemji dukvjił, anji vedrą, anji bobrem, cobem przez vodę do mjeszkanjô vlozoł. Kjej jô tu czasem z vjédzą do pannë Klemë abo po vjikt vëdostovom sę na vesokji brzeg Zoborskji i wod jałovcóv abo i wod vesokji Bożimękji pozerom na ten wostrov, to mje sę ten Glonk zdaje grobem stolimóv i mje sę robji straszno. Krom tego boczta, że jô żenjałi chłop. Tede jô, njim narosnę szczeżolami, jak ribkji tego jezora, muszę sę stavjic przed Herodem, chcę rzec: przed moją njevjastą Trąbjiną. Bo tak mje nakozoł ksądz za pokutę na spovjedzë, żebem, kjej ju jinaczi bëc nji może, przënomnji co czvjerc roku stavjił sę przed nją. Oj! Będze to przeprava — będze! Ve vampsu mom zaszeti talor, com go na svjętigo Jana wovjinął v klonovi lest, żebe mje sę trzimoł. Tim bem może ji cvjardé serce zmjękczeł. Ale czego krom klonovigo lestu zanjesę całigo, tegojô nje vjem. Bo za cuż so kupję gorzolkji na dzirżkosc i strzimanjé nich vszetkjich norzędzi vojennich, chternimi uwona tak spravno robjic wumje: mjeteloka, grulkji, trampka, łopatë, dzerztle, skrzenovka?
I zvjeseł gtovę a jął przemiszlac, jak to vjedno robjił, kjej mu beło sę vracac do svoji bjałkji. Po chvjilë medetovanjô vestchnał i rzekł:
— Jô bem i tak noterë vodnigo szura nje nabeł. Njic le ta vojna, v chterni Njemce dobelë, dała jim taką pojigę, że koscołë zamikają a ksężom sę tacëc kożą po takjich kretovjiskach, jak to tu. Głupi Francuze! Czemu sobje njezapjiselë moji Trabjinë? Mjetelok v jedni, grulka v drugji ręce vjęcij bełabe skurała, njiż całi Napolijon i jego vojsko. Ale żol po szkodze njick njepomoże. A jô bjedni muzikańt tero tę njepotrzebovaną sełę strzimac będę muszoł na svoji skorze.
Smjałasma sę serdeczno z tego jiscenjô Trąbë, bo nacuż won chłop, żebe sę mjoł strachac bjałkji. Ale Trąba nje zvożoł, le broł na sę plecok ze skrzepkami i zavjeszoł svoję trąbę. Tak ksądz pozerô na njego z wuvogą, tej povjedzoł:
—Trąbo! Kjej ju chcesz naju wostavjic, be sę rozpravjic ze svoją bjałką, mjołbem do cebje jedną vjelgą prozbę. Długo të tam gvesno nje vëbędzesz doma, le pudzesz nazod grivac po svjece. Jô bem cë doł list do jednigo człovjeka. Mjono jego i przezvjisko stoji na lesce napjisané. Zańdzesz do Vejherova i dosz list v rękę koscelnimu przë parafijnim koscele. Won cë koże zos przińsc i dô cë dlo mje list abo i paczkę zapjeczętovaną. To lë mje przënjesesz.
Na to Trąba:
— Jegomosc, jô znaję vejherovskjigo koscelnigo, jak Remusa, bo co rok z kompanjiją jako muzikańt grivom tam na chvałę Boską. Wobtrąbję drogę wod Lipna jaż po Vejherovo i będę njosł jegomoscë list, jakbe to beła frejkarta do njeba.
Ksądz sę smjoł:
— Żebes tego strzegł jak takji frejkartë! I njikomu go nje pokozoł anji njikomu wo njim nje movjił. Boczë, Trąbo, że vjęcij dobrich ludzi be sę dostało do sodze kjejbe ten list do njich i vjédzô wod njich szandarzë dostelë v ręce. A tobje be też nje wuszło suchim pękjem. Tede, kjejbes sę na to nje czuł, nje chcołbem cebje namavjac.
Ale Trąba wodezvoł:
—Njech mje jegomosc nji mô za Mackové celę! Tobe beł szpos, żebc Trąba nji mjoł takji spravë przeprovadzëc. Pitejce sę le Remusa, jak jô no v Strzepczu szandarze svoją godką woczë zamedleł, chturen chcoł złapjic naszigo Remusa. Wu smjesznigo Trąbë njicht nje będze szukoł vożnich lestóv, a chocbe i jich szukoł, to jich nje dostanje. Dejce list, a jô będę wob drogę grivoł jesz roz tak vjesoło, vjedzącë, że jô naszim njeprzijocelom psotę zrobję.
 — Mom vjarę do cebje! — rzekł ksądz. — Ale żebe cebje bjałka svojimi wubjijczimi norzędzami tak nje woszkaradzeła, cobes njechac muszoł podroż, dom cë dva talarë. Jeden przëdej do tego, chluren mosz wovjinjęti v klonovi list, a bjałka sę wuceszi i będze ludzkô. Drugji vëdosz wob drogę na żëcé.
— Na żëcé mje njic nje not! — wodrzekł Trąba. — Pokąd ludzom nje zaroscą za karę wuszë, to moja trąba i moje skrzepkji vjedno mje vjikt i leżą vëspjevają. A co zrobję dobrą volą, zarvono Bogu.
Ale ksądz vëłożeł Trąbje, że to nji żodna zopłata, bo tile nji mô, żebe mu taką wusługę zapłacëc. Ale to je dorunk za muzikę i detk na zochętę, jak to i czasem wojc dzecom daje. A kjejbe Trąba nje chcoł vząc tich dvuch talaróv, to be i ksądz nji mogł mu dac svojigo lestu.
Kjej tak, to Trąba doł sę namovjic i szedł na rozpravę ze svoją bjałką...
Długji tidzenje ma tam sedzała na Glonku. Wob dzeń sedzałasma zveczajno na vjechrzu wostrovu a na noc zchodzełasma v głąbją zemji. Kożdigo porena panna Klema dała nom vjédzą cze momë sedzec zataconi v jomje krola jezora, cze vińsc na dzeń Bożi. Tim znakjem wobgodanim beło jedno vëstrzelenjé ze strzelbë. Kjejbe strzeleła dva raze, tej to znaczeło njeprzelevkji i nokoz, be sedzec v jomje ceszij kota. Bo i v tich dalekjich wod svjata stronach namnożoni po vojnje szandarzë i lesni vanożilë gęscij, njiże przed vojną. Lud rebacki vkoł jezora vjedzoł że na Glonku sę taci ksądz, chternigo szandarzë szukają ale provdzevi krijovkji nje vjedzoł. Achocbe ta jimu beła vjadomô, to prędzij be te rebë v vodze bełë go vëdałë, njiż naszi ludze. Plinęlë tede dnje całi i tidzenje chdzesma sedzała na vjechrzu Glonka pod jego vesokjimi drzevami vëcignjęti na trovje lasovi strzod kvjotkóv i paprocë. Ze vszetkjich stron szklelë ku nama vjelgji vodë a przez dużą ceszę le chvjilami dochodzeło chdzes z daleka: to szczekanjé psa na woborze, to pjanjé kurona, to krzik jastrzęba nad nami, to tępé klasnjęce vjosła wo burtę czołna.
Pod tim modrim njebem na samotnim zelonim wostrovje nabroł jem do ksędza Pavła ti vjarë, co dzecko do wojca i vëspovjodoł mu sę z mojigo żëcô, wod pjerszich chvjil, chternem sobje vdarzeł z dzecinnich lôt, jaż do tich dnji, v chternich na tim wostrovje vdzidzkjigo jezora Pon Bog na nas patrzeł z vesokjigo njeba.
Kjej jem sę roz jisceł, że vjidu mje nje delë a mjeczem vëdoł som v ręce kobjetë, wodezvoł ksądz Paveł:
— Mjecz i vjid! Vjidu le som nabrac możesz a mjecz sobje muszisz wukuc vłosną ręką. Njicht cë jich nje dô. A jak będzesz mjoł mjecz i vjid, to boczë na to, że notera ludzkjigo karna je takô, jiże jesz v plece cë kaminjami i wotrutimi strzalami mjerzëc będą, kjej jich poprovadzisz na dobivanjé zaklętigo zomku.
Kjej vezdrzę na cebje, brace, płakac bem mogł. Vjelgą mosz duszę, ale ji zemskji wobleczenjé takji jak ruchna svinjorka na krolevskjim wotroku. A navetk movë cë nje wużiczeł Pon Bog, żebes mogł ludzom svoję duszę vëjavjic. Choba ten wogjiń, co sę v tobje żoli, samim cepłem svojim zagrzeje tich, co mają przejacelską tobje duszę. A nje dej vëgasnąc wognju svoji dusze, bo nadarmo won sę gvesno nje poli. I bronji go wod zemnigo chopu tich, chternich z daleka straszą womonë: Trud, Strach i Njevorto. Żeli Pon Bog cë  koże v takji postaceji chadzac po svjece, —chadej i boczë, że to, co robjisz ve zgodze z duszą tvoją, dobré jesta i volą Wopatrznoscë, chterna svjat i ludzi provadzi do celu, "chternigo ludzkji nasze woczë dozdrzec nji mogą". A kjej tak vjerzëc i robjic będzesz, wu betk i szczestlevosc, jak pjęknô pogoda v tvoji duszë mjeszkac będą, jaż ją woddosz v ręce Stvorzicela.
Vëbavji zaklęti zomk! Dej volą zaklęti krolevjonce! Jak dobędzesz, povjedzą ludze, że stoł sę cud. Ale cudem zovją, co mili bjedni ludzkji wobrechunkji. A jednak sę tak dzeje na drodze, chterną svjat jidze ku svojimu Naznaczenju, że przë kożdim vożnim kaminju na ludzkji drodze z kocimi nożkoma z rovu vëskoczeł cud i wodmjenił ludzkji wobrachunkji.
Czimuż be nasza zaklętô mova kaszubskô nji mjała vstac jak krolevjonka i sadnąc na złotim tmnje? Czimuż be nasz lud kaszubskji nji mjoł sę podnjesc ze zemji, jak zapadłi zomk? Tec beł czas takji, że vjodł pod svojimi Grifami tesące vojska, panóv i ricerzi, że bjeżoł po morzu v tesące korabli po cuzi brzegji, straszni jako vrog, vjitani jako przejacel. Że dzis sę krije pod dębami jednich Kalvarijskjich gór? Nje leczba spravji cud, ale duch, chturen v ti leczbje zaklęti żije. —
Tak movjił ksądz. A mje sę zdovało, że naju wostrov sę podnoszô v gorę veżij a veżij, żebe słova te sę rozeszłë wod Rozevjô do Naklë, wod Gduńskji Głovë po Stopjenni Kam.
Moja kara wodpoczivała na Zoborach, a jô nje mesloł wo vędrovce v svjat, bom wotmikoł duszę na vjid, chturen tak njespodzevano v krijovce krola jezora mje zasvjeceł.
Ksądz Paveł pomału przëvekł do moji godkji tak, żesma mogła rozmavjac svobodno. Ksążkji dotegovała nom panna Klema z Koscerznë. Ale te ksądz muszoł nama czetac som. Jô go nji mogł lozovac, bo nopjęknjcszé słova i mesle nabjerałë v moji vimovje smjesznigo sztołtu, jak pjękni wobrozk v skrzevjonim zvjercadle.
Nje pragnoł jem jinszioo żëcô, jak sedzec do kuńca na tim wostrovje za svjatem. Dnje płinęłë, jak szkląci pocorkji rożańca, jeden pjękni jak drugji. Kożdé reno wobudzeł nas vëstrzoł z ręcznjice: to panna Klema dovała nom vjédzą, że możemë bezpjeczno vińsc z jomë na svjat Bożi. Tej ma vëszedłszë, z vesokjich brzegóv Glonka z błogjim wubetkjem v duszë patrzeła na dużé vodë i bjołi brzogji, łovjącë wuchem dalekji pjanjé kura abo govor ludzkji z wokolnich vsóv. Bezmała co dzeń z vesokjigo Zoborskjigo brzegu wodbjeżoł njevjelgji czołen, a v njim panna KIema. Kjej tak v rożovim słuńcu stojącô v czołnje, długjim vjosłem rozgornjała vodę, a złoti vłos dlugji jak snop spłivoł ji na zavjeszoną przez plece strzelbę, chterni kuńc, veżij głovë łiszczoł v słuńcu, to ji wudovało, jak młodi krolevjonce tich vód, chterna svojich poddanich wodvjedzô. Zabovjała sę to dłużij, to krocij, ale njigde nje wopusceła worędzë, żebe wodvjedzëc naszi podzemni jizbë i wustavjic na stole v nji pęczk kvjatóv. Kjej jesma sę roz dzevjiła, wodrzekła:
— Tak mje na duszë, jakbem grob wojca mojigo strojiła.
Krom kvjatóv znoszała ksążkji, chterne z klosztom v Koscerznje dlo ksędza przësełelë. Wod nji sę też dovjedzałasma, co sę na svjece dzeje. A te novjinë coroz przëchodzełë gorszé. V Koscerznje, v Lipuszu, ve Vjelu zamilkłë zvonë, a lud dreżoł, bojącë sę karë Boskji.
Jednigo dnja słuńce zaszło krevavo, a wogjiń na njebje kłodł sę na ceché vodë jezora, jak krev. Ksądz sedzoł pod nim vjelgjim jasonem, chturen svojimi korzinjami wobjimoł głęboko v zemji naszą krijovkę. Pokąd vjidu beło dosc, czetoł won svój brevijorz, a jak noc sadła pod drzevami, zamknął ksążkę i zdrzoł na jezoro, krevanimi smugami pobjegłé, jakbe chcoł zgodnąc drogę, chterną go Pon Bog poprovadzi, kjej vińdze z ti Pusti. Jô leżoł tego samigo na mechu lasovim, na timże molu, chdzesma z Trąbą mjała nę przigodę z tańcującą kopjicą sana. Gvjozdë pomału vëchodzelë na njebje. Noc wobjimovała zemję v svoję vłodzą tak cecho, jak matka drzemjącé dzecko. Ji gvjozdë łiszczałë v szerokjich vodach jaż potąd, chdze z modrich brzegóv jezora scaną czorną vërostoł las. Strach mje jakjis zibem strząsł, choc vjodro cepłé leżało na lądze i vodze. Ale poczęło mje procem voli trząsc, jak wogroszka, kjej wod zochodu nad rębem lasu vëpłinęła bjeżącô ponad jezorem bjołô chmura sztołtu postaceji v długjim bjołim zgle z koseskjem v ręku, z chternigo vërostała na czvjerc njeba długô kosa. Znoł jô ję, bom ję vjidzoł. jak na pustkovju za stodołą za mojich knopjęcich lôt klepała kosę na njeboszczika pana Jozva. Krom tegom ję vjidzoł dulczącą na zdradlevigo pana ve Zvadze, jak sedzała na stopjenjach pałacu. Chiże płinęła nad jezorem, jaż mje z woczu zgjinęła za lasem v kjerunku diszle Furmana na njebje. Nje rzekl jem ksędzu njick, le przeżegnoł sę i zaczął movjic pocerze. A kjej jesma zeszła na noc do naszi jomë pod zemją, jesz ve spjik szla za mną ta Smjerc, płenącô z njebivało vjelgą kosą gorą jezora ku połnji nocë.
Na drugji dzeń jô sę ju doznoł, po co wona njebem przeszła. Panna Klema, jak vjedno, przëbjeżała czołnem svojim wod vesokjigo brzegu Zoborskjigo i przënjesła leché novjinë. Po vsach na połnoc wod Koscerznë straszlevô cholera zaczęła kosëc ludzi. Kara Boskô spadła na kraj, v chternim zvonë grac woprzestałë. Strach zapanovoł v sercach ludzkjich, że sę zamikelë v chatach, a po drogach le ptoch i zvjerz dzekji bezpjeczno vanożeł. Povjodała panna Klema, że stari ludze przepovjadelë ju na pevno nadińdzenjé Jańcekresta i kuńc svjata. Kjedem sę ksędza wo to pitoł, rzekł won:
—Z tim zdzebłem vjidu, co go nom Pon Bog wużiczeł do rozeznanjô, co złé i dobré, nji ma sposobu poznac dróg, po chternich Won provadzi svjat do celu, Jemu jedinje vjndomigo. Vjidzisz falę v morzu. Cze vjesz, czimu jidą po vjidomich drogach, v jakji godzenje sę zapolelë, a v jakji zgasną? Vszetko v ręku Boskjim. Ale jedno bem cë rzekł z pevnoscą. Małi vjarë są ludze, co sę boją, be Jancekrest nje dobeł nad Koscołem. Wod dvuch bezmała tesęci lôt rosłë potęgji na svjece i sę rozpodałë, ale wopoka svjętigo Pjotra, jak stojała tak stoji i stojec będze, krom vszetkjim burzom, jak długo pon Bog nje dopusci, be v sercach ludzkjich vëgasła vjara v Dobro, Cnotę i Ducha. —
Znovu minęłë dnje a novjinë ze svjata szłë lepszé. Zaraza nje vëbjijała vsi całich a nad nasze jezora vcale nje postavjila straszlevi nogji. Kjile tidzenji juininęło, jak Trąba naju wodszedł, a ksądz gvesno woczekivoł go z njecerplivoscą:
— Nasz potcevi Trąba pevno vanożi sobje po svjece, żeli bjałka jak mom nodzeję zdrovo go vëpuscela ve svjat. Ju kose zvonją na polach. A mje jesz bëc przed svjętim Jakubem v drodze do kraju, chdze rządë panują katolickji, żebe przeczekac, jaż ten szor tu minje. Chcołbem, żebe Trąba ju sę zjavjił.
Beło to pravje v połnjé, a ma dojadała wobjadu pod vjelgjim jasonem nad naszą jomą. Panna Klema naju może przed godzinką wopusceła: Tak tu njespodzevano czuc sę dało jedno vëstrzelenjé z flińtë po drugjim. Nadstavjałasma słuch, bo dva vëstrzelenjô znaczełë vedług wumovë wostrzegę przed njeprzijocelami, i zdrzała ma na sebje pitającimi woczoma. V tim jesz roz, jak na potvjerdzenjé, pękłë dva strzalë wod stronë Zobór.
—Njeprzelevkji! — rzekł ksądz. — Panna Klema strzelô nom na wostrzegę! Zchovma sę pod zemję, jak bobrë.
Jô beł ti sami wudbë. To też jem chiże zbjeroł naju sprzęt do gotovanjô, zasepoł wogjiń i veszłasma vjadomą nom drogą do naszi krijovkji, zamknąvszë za sobą vjelgji kamiń, chturen wod vnętrzm stronë navetk na żelazni hok sę doł zamknac, tak że jinaczi be naju vëdostac nji moglë, jak v sposob, jak sę vëkopuje lesa z jomë. V jomje doł jem boczenjé, żebe v kuchnji nje beło dimnigo wognja, zasepoł jem zorzevje z vjelgą starą i tej veszłasma do naszi jizbë, v chterni na stole jesz stojałë svjeżi kvjatë przënjesoni dziso przez pannę Klemę.
Wob czas długjich tidzenji, cosma tam mjeszkała, ksądz vëkreł, że njeboszczik krol jezora, choc zchovani pod zemją, mogł nje tile ku Zoborom, ale i v stronę Plęs vjidzec, co sę na jezerze dzeje. Sedzącë przë naszim kominku pod korzinjami jasona, zdzevjilo go, że krom vjidu, co z gorë szedł, jesz wostrô plama sę kładła na czorną żelazną platę wognjiska. Vezdrzoł v gorę i wuzdrzoł ve vëtrupjałi rurze drzeva vesoko povjeszoné wukosno zvjercadło a naprocem jimu durę v drzevje.
Przënjesële zaro zvjercadło z jizbë — rzekł ksądz  — a woboczisz cos.
Jak jô przënjosł zvjercadło, tak ksądz je położeł pod nę vjidną plamę na place. a jô wuzdrzoł v njim wodbjijająci sę sztek jezora i brzegóv Plęskjich.
— Mądri to beł i przemeslni człovjek, ten krol jezora! — rzekł ksądz. — Czes të ju wuvożoł, Remus, że te lukji z naszi jizbë ku Zoborom robjoni są z vëkumanich wuzimkóv vjerzbinovich? Vbjiti ve vesoką wurzmę nadbrzegovą, chdzebe ledvje podlozł kot, vëpuscełë ze sebje vjetvje, chterne je tero zakrivają jak gęsté brevje ludzkji woczë. Lukji z jizbë won dorobjił z deli, a wokjennice do tego, żebe go czasem vjid nje zdradzeł. Tak won na wobje stronë vjedno vjidzoł, kjej chto najeżdżoł.
Tero nama sę sztuka krola jezora przëdała dobrze, bo gvesno panna Klema dva raze dvuch strzałóv nadarmo nje vëstrzeleła. Tak ksądz sodł przë lukach ku Zoborom, a jô przë wognjisku nad zvjercadłem. Ale njick sę vjidzec nje dało, le jesz roz słabo wuczułasma dva strzałë.
—To ju pevno jak amen v pocerzu — rzekł ksądz, że dzevczę strzelô na wostrzegę, bo nadarmo be prochu nje psuło.
Mjelësma dvjerze wod jizbë do kuchnji wodemkłé dlo lepszi rozmovë i kożdi z nas zdrzoł ze svojigo placu, jak żołnjerz na varce. Raptem ksądz zavołoł:
— Jadą!
 Pobjegł jem do lukji i vjidzę:
Vodą mjedze Zoborami a nami bjeżoł czołen dużi. V njim dvuch lesnich v zelonich ruchnach robjiło vjosłami a trzeci stojoł i trzecim vjosłem kjerovoł. Na przedni łavce sedzało dvuch szklącich szandaróv, trzimjącich długji jiverë mjedze kolanami. Wonji jachelë prosto mjedze brzegjem i wostrovem, ale jak dojachalë naprocem jałovcóv, tej zavrocilë wostro ku Glonkovji.
— Z taką armiją wonji jidą na jednigo ksędza! wusmjechnął sę ksądz Paveł. Ale ma tero vjedzała, że wonji naju szukają. A ksądz sę do mje wobroceł:
— Remus, jidzle do zvjercadła przë kominku. Może tam drugô armijô jadze!
Vjidzołjem, że na vodze njick sę nje reszało. Ale na brzegu łiszczalë szołmë i guze szandarskji.
— Aha! — pomesloł jem sobje. — Ti wod Zobór naju najadą, a ti wod Plęs pjilują, żebesma jim nje wucekła. Tero sę pokoże, cze zchova krola jezora je pevnô.
Przez lukji v jizbje verazno vjidzec beło, jak wonji najeżdżają. Vnetk rozeznałasma seté i vąsaté gębë szandarskji i wopaloné słuńcem lica lesnich. Bliżij brzegu wonji nom zeszlë z woczu, ale czuc beło jak lądovelë i vëszedłszë z czołna, narodzelë sę.
Rzekł ksądz:
—Tero nom njick nje pomoże, le zdac sę na volą Boską i sedzec ceszij kota.
Poszłasma tero do zvjercadła przë kominku. Ztąd tero beło vjidzec, że trzë czołna rebackji bjeżą ku nom vodą: v kożdim po jednim lesnim i jednim szandarze. Znadz njicht z rebokóv jich przevjezc nje chcoł.
 — Tero wonji sę rozsepją po całim wostrovje i naju szukac będą — pomesloł jem sobje.
Sadlasma tero na łavje przë kominku i żdałasma, co sę stanje. Dzivné to jednak beło czucé, słuchac, jak nad głovą przesladovce tupją i sę navołivają, a czim dłużij, z tim vjększim bezpjekjem sedzec i ku reszce rągac z njich v duszë.
Mijałë długji godzenë. Tupot i govor to nachodzeł krotko to wucechoł na długji czas. Ku reszce pluskanjé vodë i stukot vjoseł wo burtë zasvjodczełë, że jadą. Komuda nocnô ju wusadła na jezerze. Anji zvjercadło anji lukji nje  zdradzałë nom, cze vszescë wodjechalë, cze też wostavjilë jaką vartę. Tak ma tede dzękującë Bogu za wopjekę zjadłasma chleba i zemni stravë, bosma sę nje vożeła navetk na vęglach gotovac.
Noc przeszla bez żodni przigodë, a reno, kjedesma wodecknęła, czekałasma prożno vëstrzałóv wod brzegu. Minęło połnjé i jesz znaku nje beło. Ale jak ju nachodzeł czas podvjeczorku, tede jô wuzdrzoł, że sę poli na kraju jeden samotni kjerz, stojąci vstron wod gromadë jałovcóv.
— Cuż to be mogło znaczëc? — pitoł sę ksądz.
—To jô vjem! — rzekł jem. —V Zoborskjich rozdze poląci kjcrz vjedno znaczi njeszczescé. Zapoleł go chtos ze Zobór, żebe dac vjédzą, że złe i że naszi njeprzijocele pjilują jczora.
I minął jesz jeden dzeń i jcdna noc, a tu njiżodnigo znaku wod pannë Klemë.
Ale człovjek przëveknje do vszetkjigo. Vjidzącë, że naju nalezc nji mogą, jęłasma so na vęglach gotovac cepłą stravę i mjec sę dobrze. Całimi dnjami czetivałasma tero ksążkji, sedzącë przë lukach naszi jizbë, żebe mjec vezdrzenjé na jezoro. Bełtojuczvjorti dzeń naszigo zamknjęcô pod zemją, kjej kole podwobjadu wuczułasma granjé. Zaro mje ruszeło: A może to Trąba?
Za długą chvjilę v łoża naszigo vjidu vjachało czołno z trzema rebokami i jedną bjałką. Krom njich v czołnje stojoł poprovdze Trąba i z łiszczącim svojim norzędzem przë gębje dął z całi mocë na vodë i lase.
Ale v naszą stronę wonji nje zavrocilë. Gorzij! Bo wod brzegu vëbjeżoł drugji czołen z dvuma szandarami i zaczął jich gonjic. Vjidzec beło, jak rebocë sę vłożilë ve vjosła, be jim wujachac. Ale kjej szandarzë vëcignąvszë jiverë, strzelilë jim nad głovami, jaż sę rozległo, dozvolilë jim nańsc. Beł z daleka czuc jazgot i vadzenjé, kjej woba czołna stanęłë wokoma sebje, ale kuńc beł takji, że szandarzë zavrocilë do brzegu, puscivszë rebokóv svoją drogą.
—To beł Trąba! — rzekł jem do ksędza. —Poznołbem go po granju, ale jem też pevni jego wurodë.
— Mje sę też tak zdaje! — rzekł ksądz. — Ale jak wonji naju pjilują! Szkoda, żesma sę nje wopatrzeła lepji v żevnotę, bosma vczora zjadła wostatni gleń chleba.
— Bulev i solë momë jesz na kjile dnji — rzekł jem, be ksędza poceszëc.
— A zdrój vodë płinje v naszim mjeszkanju. Vęgli je dosc tile, żebe jegomoscë harbatę wugotovac. A wonji choba przez mjesąc całi woblegacnaju njebędą!
I żol mje beło ksędza, przëvekłigo do vigodë. Bo jô, jak jô, mogłbem beł żëc choc całi rok vkrąg le bulevkami i solą.
Pod vjeczor tego dnja njebo pobjegło chmurami, a njim cemnô stała sę noc. Ju deszcz gęsti jął bębnjic po vodach tak rovno i wochotno, jak won to robji, kjej sę na długji padanjé szekuje. Brzegji jezora zchovałë sę za gęstą doką. Voda stanęła, jak v baliji, a po nji bąblami grzechotałë częsté krople, chternimi chmurë sepałë jak gradem. Ta vjilczô pogoda dodała nom wodvogji zapolic svjeczkę v naszi jizbje, przedtim zamknąvszë i zavjesivszë dobrze nasze małe wokjennjice.
Przed spjikjem vekłesma długo rozmavjac, a lepji rzekłszë: ksądz mje wopovjodoł z dzejóv kaszubskjich a jô pitoł i słuchoł.
Ale na tim nje kuńc. Vjidzącë moję pragnjączkę vjidu, długjimi vjeczorami rozvijoł przede mną vątk dzejóv meslë ludzkji. Tero jô nopjervji rozumjoł, co znaczelë słova ksędza Lipińskjigo, kjej mje przëjimoł do pjerszi spovjedzë: Dac tobje mjecz i vjid! Tec pjerszi parminje vjidu, jakjich mje tu v ti cemni jomje pod zemją wużiczeł dobri ksądz Paveł, z początku mje woslepjałë, jak wognje mołnji v cemną noc. Ale czim dalij won mje provadzeł po drogach, chternimi duch Bożi vjedze duszę ludzką do Dobrigo i do Provdë, tim barżij woczë dusze moji przëvikałë do novigo vjidu, v chternim svjat przëbjeroł dlo mje jinszą krosę i novi sztołtë. Tim sposobern ju drugii roz v żëcu svjat mje sę wotmjenjił. Pjerszi roz zrobjiła to krolevjonka mojigo scrca, chterna mje pokozała svjat ve vszeskjich krosach tęgovich na dalekjim bjednim pustkovju za lasami. Ve vjidze, jakji mje zapoleł mój dzisodnjeszi nowuczicel, nje beło nich pesznich kros z nich młodich lôt, ale za to won mje provadzeł bjołim vjidem połnjovigo słonuszka i vësvjeceł drogę, chterną mogł jem meslą svoją provadzëc za rękę vłosną drogą.
Takji mesle chodzełë mje po głovje, pokąd ma tam sedzała nad naszą svjeczką i słuchała na bębnjenjé deszczu po vodze. Deszcz i doka na jezerze kładłë sę nom czężorem na dusze, tak że długa chvjilę sedzałasma naprocem sebje, nje rzekłszë slova. Ku reszce zervoł milczenjé ksądz:
— Remus! Jako gburskji sin, com chodzeł za sztudanckjich lôt z flińtą po polu, vdarzę sobje, że navetk zajk nje wubędze v taką pogodę pod krzem, kjej mu na nos kapje. Nje tile szandarovje i lesni, co naju pjilują. Nolepji tero będze, kjej legnjema do spjiku, jak naszi przesladovce, chterni gvesno po checzach rebackjich tero drzemją.
I mje ju też grzeszk morzeł, ale vjedno mje beło, jakbem muszoł jesz co woporządzëc, njim legnę, alem nje vjedzoł co? Łomoł jem so głovę zeblekającë sę, czimu to mje poku njed aje, jaż mje sę przëboczeło czołno z rebokami i z naszim Trąbą, chterno dziso reno z muziką przebjeżało i mjało pod Zoborskjim brzegjem nę przepravę ze szandarami. Tero jô sę dobroł, czimu mje duch nje dovoł bezpjeku: Tec Trąba, chocbe pod wopjeką deszczu i dokji chcoł sę do naju dostac, nji mjoł żodnigo sposobu, bo vjelgji kam beł wod naszi stronë na hok założoni! Tak ma sobje wudbała, jesz żdac na Trąbę, a jô nje czekającë szedł i wodłożeł vjelgji żelazni hok, chturen trzimoł jak zosuva nasze dvjerze na svjat. Tej wodemknał jem go, be sę rozezdrzec. Ale deszcz klepoł głosnim grzechotanjim po jezerze, choc vjidzec go nje beło, bo noc nad przërodzenjé cemnô wokreła svjat. Vrocivszë donaszi jizbë, rzekł jem:
— Trąba, chocem go nje jeden roz vjidzoł bojącim, jednak mô vjele v głovje przemeslnoscë i może bëc baro dzirżkjim, kjej tego not. Jô jem ti wudbë, że kjej go jakji duch nje vëstraszi, to won dziso nańdze, bo lepszi worędzë nje będze mjoł. A że won chce do naju, tego won doł nom dziso vjédzą svojim granjim.
— Możesz mjec provdę! — rzekł ksądz. — Dołbe Bog, żebe tak beło. To pożdejma jesz na njego. Żebe le nje zabłądzeł v ti cemni nocë!
— Wo to jô sę nje strachom. Znaje won te vszeskji knjeje, jak rebok jakji. Przed lati, kjej jesma zaczęła v gromadze vanożec po Kaszubach, won tu nalozł wod razu drogę na Glonk. Won ją i dziso naleze. Gvesno won też je v zmovje z niini rebokami, a ti go v taką pogodę podvjezą.
Ksadz vezdrzoł na zegark:
— Tec navetk jesz wosmi nji ma! Tak to milą deszcz i doka! Bełbem doł dzesątą. To żdejma, chocbe do pełnji nocë, bo i jô so rozvożeł: Żeli Trąba v taką pogodę do naju sę nje przekradnje, v jinszą mu będze barzo zimko.
— Żevich won sę nje strachô. Ale vszelkjich duchóv dobrich i złich won sę srodze boji. Krom tego vjerzi won ve vszetkji povjostkji ludu rebackjigo wo topjelcach i wo stolimach i dlotego sę boji.
—V tich povjostkach — rzekł ksądz —je vjęcij provdë, njiże ma ludze dziseszi vjerzec chcema. Co sę teczi mi ten przikłod stolimóv, to nowuka ju dokozała: Barzo dovno timu, v czasach, z chternich żodna pjisanô pamjątka na nas nje przeszła, żeł na kaszubskji zemji lud stolimóv. Żeli wonji może z wurodë nje bëlë tak vjelgjigo cała, jak lud nasz povjodô, to rovnak v procë svojich rąk wokozelë sę provdzevimi stolimami. Wuzdrzisz chdzeroz kamiń vjelgji, jak checza vjeskô v pustim polu abo na rozestajnich drogach: Boczë, że nen dovni lud stolimóv go tam postavjił. Dzevujesz sę, jakjim sposobem nasze wokręgłi wostrovë zvani stolimkami povstałë: Wusepoł je na vodach nen dovni norod stolimóv. Tec i ten dzel Glonka, na chternim ma dziso sedzima i navetk joma, chterna naju krije, vedług povjostkji pannë Klemë są dzełem stolima, chturen v dovnich czasach minjonich stvorzeł sobje tu posodłovjé. Le dzivno wostanje vjedno, że takji dzirżkji lud vëdoł na svjat potomkóv, chterni, provdę, rzekłszë, dziso są njevolnjikami cuzich panóv.
V takjich rozmovach minęła godzena jedna i drugô, jaż mje sę wodrazu zdovało, że cos szlapje v gonku do naszi jomë. Ale njimem sę dobrze doczuł, stoł sę za dvjerzami rumot i njico srodze zrnokłigo vpadło do naju i zavołało:
— Njech będze pochvaloni Jezus Christus, navetk v tim mokriin kretovjisku ! Nje wurzasnjijta sę! To le jô, Trąba, a njiżoden topjelc abo przebrzedłi szandara!
Jakżeż ten bjedni Trąba vëzdrzoł! Ruchna mu bełë przëlgłé do skorë a z njich cekłë całé strużkji vodë. Do szeji mjoł przërzeszoni dva pakunkji: jeden z przodku, drugji z tełu. Te won nopjervji wodrzeszoł i położeł na podłodze.
Przëzerałasma sę jimu bez słova, bo i naju kąsk vërzasł svojim raptovnim pojavjenjim. Ale won sę s rząsł, jak wopadani pjes, i rzekł:
— Jegomosc! Mom list. Le dzevję sę, żem wod tile vodë movë nje vëzbeł, jak te njemové ribkji v jezerze. A jak sę czego mocnigo nje napjiję i ruchen nje zeblekę, to v vajich woczach tu sę przemjenję v szura vodnigo. Dreżę całi wod zibu. Jak nje wodtajom kąsk przë wognju, tej zdrevnjeję, że będzeta mogła ze mje dele krajac.
— Potcevi Trąba! — rzekł ksądz i sceskoł mu rękę. —Bog cë zapłac za tile fategji. Bjeda będze, jak tu wogjiń robjic, kjej z brzegóv pjilują.
—To też nje trzeba takjigo wognja, be na njim vołu wupjec. Nakładzële, Remus, sporo nich drevjannich vęgli do pjecka v kuchnji, a jô je dmuchoczem rozżolę. To nje dô njiżodni łunë, a cepło sę stanje kol wognjiska, jak v pjekarnjiku. Jô sę na tim znaję... Jegomosc njech dlo wutcenjô woczu nje zdrzi, jak jô zeblekę te mokré ruchna z grzesznigo cała, a Remus mje wob ten czas v tich scanovich szafach vëszukô kavał dekji abo kożucha, cobem so szlafrok zrobjił.
V scanach jizbë za drevjannimi zosuvami kreło sę tile zchóvk, że ma jich dotechczos navetk vszetkjich nje przepenetrovała. Trąba vjedno povtorzoł, że tam sę nalezc muszą butelkji dobri gorzołkji. Ale nom żodne jesz do ręku nje vpadlë. Za to nalazłasma kjile kożuchóv długjich i krotkjich. Tak jô vzął dużi wovczi kożuch i skorzanni pas dlo Trąbë. Wob ten czas vęgle sę rozżolełë, że wod njich nasza kuchnjô i jizba nachopałë sę cepłem. Trąba vëcignąvszë z kjeszinji butelkę, zeblekł mokrć ruchna i wovjinął sę v kożuch, chturen mu sigoł do pjęt. Tej pocignął roz i drugji z butelkji, strząsł sę i rzekł:
—Tero jô le na tich drotach nad wognjiskjem povjeszę moje ruchna do suszenjô, jak to pevnje i njeboszczik krol jezora czinjił, bo nacuż be je mjoł?— Tej jesz roz pocignę z ti flachë, a mom nodzeję v Bogu, że krev moja sę wodgrzeje i nje będę rebą. Ej Remus, żebes të vjedzoł, co tvój druch vszetko strzimac muszoł, to bes të gvesno zapłakoł. Ale tero mje ju cepło ! Pojma do jizbë, a të przënjes varu, co sobje v nich gronuszkach po krolu jezora wuvarzemë ni ksężi harbatë. Bo to je trunk dobri. Jô mom całą paczkę z Vejherova v dorunku.
V jizbje rozpakovol Trąba svoje pakunkji i vëdobeł z njich spori kam cukru, masło, kjile kjełbas i bochenk chleba. Nareszce podoł ksędzu barzo grubi i czężkji list, wovinjęti ve voskované płotno. Vëdobivającë te rzeczë, vëzdrzoł jak Gvjozda v svojim kożuchu, chterna dzecom na Godë przënoszô podarunkji.
Przëtim chvoleł i godoł:
— Nji ma nad krolevjonkę jezora! Kjej jem trzë dnji nazod zaszedł na Zoborë, jisceło sę dzevczę barzo, że vama tu nje dostanje jodła. Ale jak go dotegovac, kjej wod Zobór i wod Plęs pjilują ti zeloni i czervjoni njeprzijocele! Chcelë wonji ji vząc strzelbę, ale zlęklë sę rovnak, kjej jim rzekła, że jako jesta corką krola jezora, tak smjercą padnje, chto sę wodvożi. Kjile z njich jednak pamjętało, że z ji wojcem nje beło żartóv, tak tede sę wumovjilë, że ji strzelbę wostavją, kjej przëmovji, że strzelac nje będze, pokąd wonji będą pjilovac Glonka. Bo wonji vej szukają za jegomoscą. Po rebackjich vsach ju sę rozgodało, a muszoł chto z njich podsłuchac, bo naszi be żodną mjarą nje vëdelë.
Kjedem kanął na Zoborach, zaro podeszedł do mje jeden ze szandaróv, ale jeden z tich starich, co mje znają i vjedzą, że vanożę wode vsë do vsé. Ten mje pitoł:
— A dokąd to?
— A do dom! — rzekę.
 I na tim mje doł poku. Ale nocą ma wuradzeła z panną Klemą — nje chce mje do głovë, żebe z njimjała bëc pozdnji takô bjałka złô, jak moja Trąbjinô — żebem zaszedł do Koscerskjich Vdzidz, abo do Czorlinë abo do Gołunja i tam zadoł sobje worądz z kjile rebokami vodą do Vjela. Bo vjedzec vom trzeba, że wonji zakozelë jeżdżac na Glonk navetk panji tego wostrovu — ko ten wostrov słuchô do Zobór — ale navetk podjeżdżac zabronjilë rebokom. Vjerzą bo mocko, że tu je ksądz zataconi, choc vas nalezc żodną mjarą nji moglë. Jô zrobjił, jak ma so z panną Klemą wudbała, a v Koscerskjich Vdzidzach nalozł jem trzech rebokóv i jednę bjałkę, chterni na termin sądovi do Vjela jachac mjelë. Z njimi jô sę zabroł v drogę. Moje trąbjenjé va pevnje czuła. Mjało to bëc na pocechę vom, zakopanjim v tim kretovjisku, v tim momance mjiłim i ceplim. Ale muzika mje scignęła zaru na kark nich pjilującich psóv kęsich. Strzeliłë navetk, kjej jesmë jim wuńsc chcelë. A jak sę do nas dostelë, tej jeden z. njich, co wumjoł po polsku, zaczął vrzeszczec:
— Pocuż të trąbjił?
—Bom muzikańt! — wodezvoł jem.
Na taką wodpovjedz won kąsk zgłupjoł, tak że jô mogł na wodlev pitac:
— A pocuż va strzelota, kjej ju vojna sę skuńczeła? Ti ludze tu jadą na termin do Vjela i pokażą vom nokoze. Mje ze sobą vzęlë, bem sę prędzij do dom dostoł.
Tak won uwobezdrzoł nokoze, a tej mje pogrozeł:
— Të ptoszku njedovjinni! Gvesno jes trąbjił na tich, co sę tam — i pokozoł ręką na Glonk — zatacilë. Ale dokazac jô cë tego nji mogę i cę puszczę! Bo dlo tich tam tak a tak ju nji ma retunku. Boczë, za dva dnji a nopozdnji za trzë, nadińdą dva vjelgji kanonë, chternimi ma ten przegrzeszoni wostrov vëvrocema na rębë. Chocbe wonji sę tam trzë pjętra głęboko v zemji zatacilë, ma jich vëkurzema, jak kretóv.
Bivszë na początku ti przigodë dobrigo ducha, nje lechom sę vërzasł, jak mje nen mjech łoju wo nich kanonach spomnjoł. Jak vë meslice, jegomosc? Cze uwonji be sę na takji gvołt wodvożilë?
Ale ksądz sę smjoł.
— Wo to le so kłopotu nje robji, Trąbo! Na wodvodze do złego jim nje zbivô. Ale na to krol pruskji nji mô kanonóv, żebe mjoł volą njimi strzelac do iiwostrovóv i ludzi ve vłosnim kraju. Na to sami Njemcë be nje pozvolilë. To le beło rzekłé na strach, bo jednak beł wudbë, że sę wod vas wo nich kanonach dovjemë i sę jim dobrą volą woddomë.
— Kamiń mje ze serca spodł! — rzekł na to Trąba. — Bo jô so wuvożoł: A chtuż jich tam vje? No, jak won mje tede wo nich kanonach spomnjoł, tak jô wuvożoł za svój wobovjązk dac vom vjédzą, njim wone nadińdą i vas vëkurzą jak lesóv z jomë. Krom tego panna Klema mje kładła na sumjenju, żebem vama żevnotę zanjosł, bo sę srodze wo to kłopotała... Rzekł nom jesz szandara, kjej sę wod naju wodczepjilë:
— Żebesta sę nje vożeła podjachac pod Cloiik v nazodni drodze! Bo ma będzema pjilovała i vaju vszeskjich zatransporterujema do sodze v gromadze z timi, co sę tam zatacilë!
Tak jô sę wob drogę wumovjił z rebokami, żebe tamv knjeji zabrelë dvje chochle i puscilë mje na njich, pod kożdą pochę jedną, na vodę, jak będzema jachała do dom v nocë. Na szczescé spadła doka deszczovô na vodë, a vartorz z brzegu Zoborskjigo, chocbe so woczë vëpatrzeł, nji mogł nas vjidzec, jak ma ceszij kota podbjeżała pod wostrovy. Znadz tak Pon Bog chcoł. Tak rebocë mje podvjezlë krotko brzegu, żem vëskoczeł, wobeszedł wostrożnje do ruchavigo kaminja i vlozł. Z dołu mokri, z vjechrzu mokri. Brr! Żebe tak vjedzec, chdze njeboszczik krol jezora mô svoje butelkji z gorzołką zchovani! Doł won nom roz z Remusem jako lekji na wurzas tu na tim Glonku takji gduńskji vodkji ze złotem, że jesz dziso sę muszę woblizivac, kjej spomnę.
— Vstidzełbes sę, Trąbo, takjigo łakomstva! rzekł ksądz. — Gorzołka njikomu na zdrovjé nje vińdze.
— Boże będze mjiłoscevi mje grzesznjikovji! — rzekl Trąba. — Ale jô jem słabi człovjek, a mocną v pjęscach mom bjałkę. Dobrze jegomosc mesloł, jak mje doł dlo nji nigo talara. Jô ji go poprovdze zanjosł v gromadze z tim drugjim, v list klonovi wovinjętim. Mogł jem sę spodzevac, że mje przëjimje dobrim wokjem. Ale wona, jak ji daję v pokorze dusze dva cvjardi talarë, na mje:
— A të, povsënogo, pjijoku njicpoti! Kuliż të muszoł przetracëc pjenjędzi, kjej cë jaż dva talarë zbjegłë!
No, i sprava poszła jak zveczajno: słova, pjęsce, mjetelok! Boczącë, że mom dlo jegomoscë nę spravę z lestem do Vcjherova, beł jem v ti domovi vojnje srodze wustaplevi, cobe mje nogu nje skjidła. Co mje sę też przë pomocë Boskji wudało.
Tak to ju na svjece, że z chłopem, chternimu bjałka dobodô, njicht litoscë nji mô. Procemno: Smjeją sę z njego. Tak i jô a navetk ksądz smjałasma sę z bjednigo Trąbë. Ale won sę wo to na naju nje wobrazeł, le kjivoł głovą:
— Jegomoscë chronji duchovnô sukjenka. Ale të, Remus, pożdejle, jak të płakac będzesz, kjej cebje wuvędzą jak mje, chturen jô do dzisodnja nje vdarzę sobje, jakjim sposobem jô mogł v to njeszczescé zalezc. Ale rągac ze mje: pjękno to nje je, kjej jem tile vodë z gorë i tile z dołu nabroł, a krom tego tile strachu przeszedł, be sę do vaju dostac.
—Jakjigo strachu? — pitoł jem sę Trąbë.
—Jegomosc povje, że to babskji bojanjé. A Remus mô tam prożną durę, chdze wu ludzi strach sedzi. Ko rovnak vszescë rebocë tu vkrąg vjedzą, że njeboszczik krol jezora jesz dzis jak za żëcô chodzi po polach i lasach i jezdzi z flintą po jezerze. Jedna bjałka z Gołunja njesącô kaczkę na przedanjé do Koscerznë, naszla go tidzeń nazod v Juszkovskjim lese i tak sę wurzasła, że wostavjiła kaczkę i dravo nekała do dom. Ale na vjeczor kaczka beła na woborze. Cuż be to beło, kjejbe won mje beł drogę zastąpjił przë kaminju, chturen je dvjerzami do tego kretovjiska?
— Dobri duch njikomu njick złego nje zrobji! — rzekł jem.
—Vjem jô, że to beł dobri człovjek, le baro njeszczestlevi. Ale czimu be nji mjoł lubjic po smjercë trelóv, kjej won je żijąci lubjił? Njigde nje zaboczę nigo żartu z kopjicą sana. Boże, dej mu njebo vjeczné. Ale kjejbe won tak na ten przikłod beł tam przë kaminju zaczął przede mną tańcovac v szlołce chojeczkji, topjelca abo krosnjęca, le tak na svoję krotofilę, smjerc bem beł dostoł. I to jesz povjem: Żebe tu nje beło Jegomoscë i cebje, Remus, za żodni skarbë svjata bem tu v ti jomje nje vësedzoł anji pocerza.
I wobvjinął sę lepji v kożuch po krolu jezora, jakbe go zib strząsł. Tej vstoł i szedł do kuchnji, njibe to sę przë wognjisku wogrzevac. Ale jô vjedzoł, że won zazdrzi do svoji butelkji. Za chvjilkę won sę do naju vroceł i tak povjedzoł:
— Vëmoczeł jem sę dziso jak sledz na sobotę. Dlotego bem gvesno co zjodł z daróv pannë Klemë.
Tak ma so wuszekovała vjeczerzą.
Na dalekjich zvonnjicach Vjelevskjigo koscoła ju vëbjiła dvanostô, kjej ksądz sę przeżegnoł i povjedzoł;
— Tero, bracô, zmovma pocerz i pojma spac! Ale Trąba dodoł cecho:
— A jutro jô spenetruję vszetkji scanë za gduńską njeboszczika. Bo szkoda be beło, kjejbe szurë vodni i rebë njemové mjalë vëpjic takji szlachetni trunkji.
 




XXXIV
Jak ksędza Krauzego puscilë na volą a pastora Krauzego arasztovelë. Jak Remus szedł  ze Zobór bez woddzękovanjô.
Reno zagrzemjoł wod stronë Vesokjich Zobór vëstrzoł jeden. Zervoł sę Trąba z leże na podłodze i zavołoł:
—Żeli to panna Klema strzelô, to njeprzijoceli ju njima!
Tak ma sę chiże woblekala z nodzeją v duszë. Za chvjilę znovu pękł vëstrzoł ju bliżij. A za kjile pocerzi vjidzałasma przez nasze wokna, jak wod vesokjigo brzegu Zoborskjigo vëbjeżało czołno ku brzegom Glonka. V njim jak zvjastunka svobodë stojała z vjosłem v ręku panna Klema, vesokô jak krolovô a pjęknô jak anjoł. Z daleka bivszë wudbë, że ję vjidzima, kjivała ręką i woczoma sę smjała. Tak ma vëszła z naszigo kretovjiska — jak go Trąba nazevoł — na svjat Bożi. Pogoda smjała sę jak dzevczę młodé a na brzegu ju vjitała naju krolevjonka jezora. Wod nji dovjedzałasma sę, że służkovje pruskji njic nje mogącë skurac, vëporajilë sę wob noc precz. Potvjerdzilë to ludze ze vszelkjich vsóv vkoł jezora, chterni przëjachelë reno na Zoborë, be dac vjédzą. I rzekła panna Klema:
— Tero, jegomosc, możece bezpjeczno wu naju wostac, jak vom sę długo vjidzało będze.
 Ale ksądz spozdrzoł na te dużé vodë vkoł i na jasné njebo nad nami, tej rzekł:
— Dzecë! Pjękno tu wu vaju, mjirno i dobrze, jak wu Boga za zopjeckjem. Ale kożdimu z naju jego drogji są pjisané, a moja droga wod vaszi sę dzeli. Dobri Trąba, chturen tak dzirżko i wodvożno przënjosł mje z Vejherova vjédzą, nji mjoł gvesno pomeszlenjô, że v lestach, chterne njosł, beł nokoz moji vłodze, żebem jak norechlij szedł do krajóv katolickjich, jaż złosc njeprzijoceli Koscola sę vëszorzi. Not mje le ruchen svjeckjich, ale tich pevno bem tu wu naszich rebokóv nje dostoł.
Calą chvjilę zapanovało milczenjé na te słova ksędza i serca nam sę scesnęłë, jak vjedno, kjej chto mjiłi i dobri sę woddzękuje. Ku reszce pjerszi wodezvoł sę Trąba:
— Jegomosc! Kjej nji może jinaczi bëc, to njech sę stanje volô Boskô. Redzi bëlëbesmë jegomoscé tu mjelë v tich czężkjich czasach, kjej njeprzijocele szoleją, a cholera kosi ludzi na naszich njeszczestlevich Kaszubach. Chtuż nom bjednim, njewuczałim ludzom radë wudzeli i pocechë? Ale jak mô bëc, tej jô jegomoscë ruchna svjeckji doteguję. Novjększô vjes, chdze be mogł je kupjic, to Vjele. Ale tam sę gotuje wod pruskjich szandaróv, bo pjilująna ksędza. Ale Korsin, vjesołô vjeska, chdzem njejednigo talara na granju zarobjił a na dregji dzeń go tam v kartë przegroł, leżi le wo poł dnja drogji. Tam znaję kożdą karczmę i kożdą ladę. Wu Rezego, bogobojnigo karczmarza, mogłbe jegomosc navetk v potrzebje wob noc wostac, bo won mô na pjętrze provdzevi pokoje. A ruchna przënjesę wod żeda Bluma, chturen, chocbe mu sę co mekceło, njick nje povje. Jedini njevorti człovjek tam, to vojt. Ale won lubji jednigo vëpjic. A kjej go naszi gburzë v pańskji jizbje przéroczą do kart i szklonkji, to won nje będze za chvjilę vjedzoł wo Boskjim svjece.
— Njech tak będze! — rzekł ksądz Paveł. — To dziso jesz naceszëma sę sobje, a jutro Trąba mje veznje mjarę i przënjese gburskji vamps i botë. Bo jak te svjeckji ruchna wobleczę, tej jô ju nje będę ksędzem Pavłem, le gburem Formelą, chturen do Tuchole jadze na termin, mającë tam przed sadem pravo wo spodk po vuju. Takji mje przësłelë papjorë na pokozkę.
Ale panna Klema wodezvała sę tak:
— Jegomosc! Norod rebackji vkoł tich vód bełdziso wu mje reno i proseł, żebe ksądz dobrodzij beł tak dobri i dlo njich wodpravjił na jednim z tich wostrovji Mszą Svjętą. Płaczą ludzeska, że jim koscołë pozamikelë a vkoł njich zaraza i gorz Boskji.
Ksądz sę namesloł i rzekł:
—Njech sę stanje volô vasza! Za goscenę i wopjekę dłużni vama jezdem. Njech njichto z mojim pjismem zańdze do ksędza proboszcza ve Vjelu, a żeli jego volô, to ze vschodem słuńca wodpravję Wofjarę Svjętą...
Na dregji dzeń porenné słuńce żeczno zasvjeceło nad vjelgjimi vodami. Z vesokjigo brzegu jezora vëchodzi, jak wostrim rogjem, jęzek vązkji pjosku, wobrosłi chrostem i jałovcami. Zvją go Kozłovcem. Povjostka rebackô rzecze, że jak "wod Koscerznë jaż do Chojnjic zaczął djobeł djobła gonjic", tej na Kozłovcu vëdingovelë go suchim jałovcem. Naprocem Kozłovca ku połnju vznoszô sę długji Wostrov Szvedzkji, za njim Glonk, a dalij, jak wokjem dozdrzisz, vodë i bjołi brzegji, a na brzegach rebackji sprzęt. Dalij wod brzegu buchtują sę v gromodkach chatë v srąb słomą poszivané, za chatami szerzi sę pustô a za pustą las. Na lasu chdzes daleko sparłë sę brzegji modrigo njeba, co jak przezdrzesti zvon vjelgji przëkreło ten rebackji svjat, mającë napjisané wod vjekóv na sobje polcem Bożim drogji słuńca, mjesądza i gvjôzd. Pod tim vjelgjim zvonem, jak v svjątinji njebivałi vjelgoscë, vjelgji czołn rebackji, vsparłi na drągach, v pjosk Kozłovca vbjitich, dno svoje, vekłé zdrzec ku głębjom jezora na rebji svjat, wobroceło tero gorą do słuńca, be służeło za vołtorz. Dvuch chłopokóv v bjołich komeżkach służeło ksędzu do vołtorza. Pod vesoką gorą wod lądu jako worganjista postavjił sę Trąba. Lud rebackji czołnami zjeżdżoł tak mnogji, żebem sobje njigde nje beł wuvożoł, że jezoro jich żevji tak vjele. Czołna z rebokami, jich bjałkami i dzectvem bjeżałë wod Olpucha, wod Vdzidz Koscerskjich, wod Czorlinë, wod pustkovji samotnich nad Radolnją, wod Zobród, wod Vdzidz Chojnjickjich czele Rebokóv, wod Plęs, wod spjevni Lipë wod Knjeji i vsóv gburskjich za jich plecoma sedzącich. Voda mjedze Wostrovem Szvedzkjim i Kozłovcem pokreła sę czołnami, pełnimi ludztva, jak bestrim ptactvem vodnim, chterno sę zlecało v te knjeje na svój ptoszi sejm. Le ceszô panovała takô, że czuc beło ceché granjé zvonka wod czołennigo vołtorza.
A kjej zvonk zagroł, nabroł Trąba dechu v pjerse. Tec won mjoł bëc v tim vjelgjim koscele dzis worganjistą a jego trąba worganami. Stojoł won tam szadi i żorotni pod scaną vesokjich dan, prędzij porovnani jakjimu lasovimu womońcovji, chturen dulczi, be popsuc nabożeństvo nobożnich ludzi. Ale jak won przësadzeł svoje łiszczącé norządzé do gębë, tej z njego vëszła takô moc, że napełnjiła podnjebjé wod kuńca do kuńca. Norod zavtorzeł mocą, ale przez te sta głosóv gorovała Trąbova gra tak mocnô, jakbe te gorë bjołé i vodë i lase grałë, a nje le som won bjedni i żorotni muzikańt. Vjelem pozdnji vjidzoł v spanjałich koscołach na javje i v bezpjeku svjęconich wofjar, ale żodna mje sę tak mocko nje vbjiła v duszę, jak na tajemnô rebackô wofjara na zabetich knjejach Vdzidzkjich. Bo tu lud kaszubskji, vënekani z koscołóv, vołoł do Boga z dzekji knjeji, chdzc zveczajno le łovc pjilovoł na dzekjigo zvjerza a rebok nocą przë polącich słupach jałovcovich zakłodoł jadra na ribkji v jezerze. Z vesokjigo njeba zdrzało na to nasze nabożeństvo słonuszko złoté, jak woko Pana Boga z pocechą:
— Pożdejtale dzecë! I dlo vaju godzena svobodë vëbjije!
Po nabożeństvje żdelë ludze na czołnach, cze ksądz jim kozanjô nje povje. Ale won wobrocivszë sę do ludu, zaczął sę trząsc tak vjelgjiin placzem, że słova nji mogł vërzec. Tak le przeżegnoł ludzi i czołna i vodë i lase i ten całi v njelitoscevi ręce njeprzijoceli dreżąci kraj i szedł wod vołtorza precz.
Jesz sę nje rozjeżdżelë, jak mojich wuszu doszło wuderzanjé regularné vjoseł wo burtë i szum sunącigo vodą czołna. Porę chvjil, a ze za nortu Kozłovca vëbjeżeł czołen dużi, pełen ludzi po mjesku wobleczonich. Mjedze njimi vesoko stojoł i ku nom blészczeł czornim wokjem... Czernjik! Zaszumjalo strzod czołnóv rebackjich, jak v karnje vepłoszonich dzekjich kaczk, ale nje rozbjeżałë sę, pokąd mjeskji czołen nje przejachoł. Tej v wokamergnjenju rozlecałë sę, le voda wunoszała sę vałem v jich molu, jakbe prostovała chrzebt po zrzucenju ze sebje czężoru.
 Tero panna Klema do naju przëstąpjiła i rzekła:
— Lud nasz rebackji nje pozvolełbe gvołtem brac ksędza wod vołtorza. Ale skorno przejachelë ni mjeskji ludze, to vjidzelë vszetko i dac mogą vjédzą njeprzijacelom. Bo chtuż vje, chto wonji?
Jô vjedzoł dobrze, ale njimem potrafjił rzec, podjachoł jeden z rebackjich czołnóv, a rebok stanąvszë v dzubje povjedzoł:
—  Znaję jich. To Koscerskji sąd z panem Czernjikjem jadze, bo Njemcë kupują Zotorską Hutę. Pon Czernjik doprovadzeł do tego, że vłoscicel Hutë rozpravovoł sę tak srodze ze svojimi starkami, jaż jim nje beło rumu pod jednim dachem. Tero to vezną Njemcë i znovu mjij naszi zemji będze.
— I jô vjem co sę svjęci, chdze Czernjik nogę postavji, a mój druch Remus vje też. Czernjik! O, chdze ten kanje, tam njic dobrigo nje vińdze. Przed vszetkjim chiże v drogę Jegomosc, żebe ne kęsi psë nalezlë gnjozdo prożné. Nji ma tero czasu jisc po ruchna, le muszice woblec, co sę naleze. Bo v svoji suknji jegomosc daleko nje zańdze, chocbe pokozoł dzesęc razi papjorë gbura Formele z Łebna. —Tak povjedzoł Trąba.
Zajechałasma tede z panną Klemą na Zoborë i suszełasma so głovę nad nimi ruchnami. Po njeboszcziku krolu jezora beło tam jesz njico przëwodzevku, ale że njeboszczik mjoł wurodę jak stolim, a ksądz beł strzedni vjelgoscë, njick nje pasovało. Ku reszce przëboczeła sobje panna Klema i rzekła:
— Dałam tam jedno wobleczenjé po njeboszcziku wojcu przerobjic dlo naszigo Macka na njedzelę. Mack, choc skrzevjoni chodzi jak łęczk, jednak, kjejbe go vëprostovoł i vëprasovoł, przedstovjołbe jesz chłopa dobri mjarë. Może tobe sę jegomoscë przëdało, njim sobje co lepszigo nje kupji.
— Rada! — zavołołTrąba. — Poj Macku dovjedz sę, jakji honor cë pjisani. Le pozdnji, jak nazod v svoje ruchna vlezesz, żebes nje beł buszni i nje dovoł sę v ręce całovac po koscele, jak to robjił pon worganjista z Vjela, kjej mu jego proboszcz podarovoł svój płoszcz, a won so na tę worądz vąse zgoleł. Pamjętej, żes Mackjem beł i Mackjem wostanjesz. Do Korsina to wobleczenjé spravji. Tam kupjimë nové wod żeda Bluma. A chocbe wob drogę do Korsina jegomoscë jakô veszka katolickô woblazla, to lepszô veszka na voli, jak jedvabje v sodzë. Nje je to provda, Remus?
Za małą godzinkę ju belasma v drodze. Nje wodzękovałasma sę z panną Klemą i ji matką, bo vjidząci, że wu njich mało rąk do robotë, z vdzęcznoscë przëmovjiłasma jim pomoc przë żnjivach, chterne sę pravje zaczęłë. Jô mjoł wostac zaru, ale wuparł jem sę wodprovadzëc ksędza v gromadze z Trąba. Takji to je serce ludzkji! Dusza moja całą sełą 1gnęla do nji, ale strachoł jem sę wostac z nją som pod jednim dachem.
Provadzełasma sę tede ve trzech ku Korsinovji, mjedze Borskjem i Gorkami, żebe vse wominąc. Ale njedalek Cisevjô zdrzimë a v chmurze kurzu tirzi vjechrzem na konju na nasze wutropjenjé njicht jinszi, le takji noremni szandara v szklącim szołmje na głovje. Jachoł nom prosto v woczë. a jak nanekoł krotko, scignął szkapę i krziknął:
— Halt!
Tej podjachoł jesz krocij i sę pitoł:
— Cuż va za jedni?
 Trąba vëstąpjił i povjedzoł za naju:
— Panje szandaro! Żebesmë nosilë na chrzebtach toblice jak konje, to moglëbesce nos ładnji przeczetac. Ko jednak takjigo przepjisu na ludzi nji ma, nji mogę sę vëkozac, jak le vjeprzinem na granjé po vsach i mjastach. Bo jô jezdem muzikańt Trąba, a chvała moji grë napełnjô podnjebjé nad całą zemją kaszubską.
— Të rągarzu! — rzekł szandara. — Pokożle svój papjor.
Trąba go pokozoł i beło dobrze.
— A vë, chto vë takji? — rzekł szandara tero do ksędza. — Vëzdrzice, jak besce nji mjelë detka, żebe sę dac wogolic.
Trąba tero rzekł za ksędza:
— To je gbur Formela z Łebna, a detkóv won mô dosc tile, żebe całimu rejimańtovji szandaróv vąse i brodë zgolic. Le vjedzce, że naszi Kaszubovje wod Vejherova i wod Pucka, co dotechczos chodzilë vëgoloni jak ksężô, dzisodnja zapuscilë brodë i vąse, jak Njemcë, bo tego veklë na vojnje z Francuzami.
Ale ksądz, nje rzokłszë njick, pokozoł svoje papjorë, szandara beł spokojni.
— Vë mje na ksędza nje vëzdrzice — rzekł tero do mje szandara. — A to szkoda, bo po vaju jak po długji drabjinje moglëbe ludze do njeba vłożac. A jô szukom ksędza Krauzego, chturen zakozané nobożeństva wodprovjoł. Dziso reno na Vdzidzkjich jezorach won to gvesno beł, co tam ludzi burzeł. A może va też tam beła? Nolepji bem jednak vaju vszetkjich zaarasztovoł i wodprovadzeł do vojta Czecha v Korsinje. Ten mô znętę strzelac po nocach, chdze kula padnje. A kjejbe vama sę dostało, woszczędzełbe so krol koszta sodze na vas.
 — Nje movjice tego tak głosno — rzekł Trąba, przëstąpjivszë bliżij do szandarë i movjącë cecho, jakbe chcoł povjedzec jaką tajemnjicę. Bo ten mój długji tovarzesz je njespełna rozumu (na mje won przë tim pokozoł), i sedzoł dva lata za to, że takjigo szandarę jak vë rękoma z konja scignął i bełbe go zaduseł, kjejbe go nje bëlë strzimelë.
Szandara vezdrzoł na mje i rzekł:
— A chtuż vë takji?
— Won vom tego rzec nje potrafji — rzekł za mje Trąba. Bo won mô skażoną godkę, co nje dziv przë skażonim rozumje. Ale tu moce jego vjeprzin na hańdel z jigłami i njitkami i krotkjim, jak to movją, tovarem.
— A chdze są te jego tovarë?
— Vëprzedoł resztę v Koscerznje i jidze do dom po vjęcij.
Szandara machnął ręką, ruszeł konjem mjimo nas i zavrzeszczoł:
— A jidztaż na złomanjé karku!
— Bog zapłac! — wodvołoł Trąba.— I vë!
Jidącë spjeszno dalij, Trąba nji mogł vëtrzimac i pitoł sę ksędza:
— Vëboczce Jegomosc. Nen wodrzemjech povjedzoł, że szukô ksędza Krauzego. Cze to po provdze vaju przezvjisko?
— Takji przezvjisko jô noszę — rzekł ksądz. Poprovdze më momë przezvjisko ""Kruża", co znaczi tile co gronk, ale Njemcë przemjenjilë to na Krauze i nje pozvolają nom sę jinaczi pjisac. To je jich zveczajni sposob, żebe kraj nasz vëzdrzoł jak njemjeckji.
Kjej jesma z daleka wuzdrzała długji rząd sedzącich regą nad goscińcem chat i budinkóv Korsina, wobroceł sę do mje Trąba i povjedzoł:
— Remus, na mój rozum të sę tero nolepji navrocisz na Zoborë. Z tich bo, co naju dziso reno z czołna vjidzelë na Kozłovcu, mogłbe beł cę chto vdarzec sobje, bo takjigo dużigo chłopa mjedze tesącami poznac. Mogłabesma mjec z tego kłopot njepotrzebni. Jô dziso na vjeczor też vrocę i wostanę wob żnjiva na Zoborach.
Tak jô so wuvożoł, że Trąba mądrze movji i z czężkjim serccm woddzękovoł jem sę z ksędzem, mojim nolepszim nawuczicelem tam na Glonku. Nasze drogji nji mjalë sę podług Boskji voli njigde ju v żëcu zińsc do gromadë.
Na Zoboracli mje przëjęlë, jak mjiłigo domovnjka. Robotë lero beło vjele. A vjeczorem, choc woczë nama zapodalë, żdelësma vszescë na Trąbę, żebe vjedzec, cze też ksądz szczestlevje dostoł sę v drogę. Ale prożne beło nasze woczekivanjć. Sedzałasma przë stole ve trojc: Matka, panna Klema i jô. Wod blizkjigo koininka, v chternim panna zatikała coroz nové drzozgji, płom vjidu woblevoł taką krosą skarnje pannë Klemë, żem nji mogł wod nji woczu wodervac i pitoł jem som sobje:
— Cuż sę z tobą, Remus, dzeje? —
Pocuż jô sę vroceł na Zoborë? Znadz v gvjozdach tak beło namjenjoné. A jednak lepji może be beło, kjejbem tam njigde nje beł zazdrzoł. Dvje moce cignęłë mje v procemné stronë. Jedna mje godała: Jidz do dom! Chtuż të jezdes, bjedni vanogo, żebes woczë podnjosł na pańską corkę? Sposob svój vjezesz po bjołich drogach na jednim kole, wurodë snożi Pon Bog cë nje wużiczeł a godka tvoja je smjesznô. Drugô moc mje pchała na Zoborë, rzekłszë: Jidz! Dobędzë szczescé a dobędzesz, bo mosz zopjis wojca. A jô, täk pchani z dvuch procemnich stron, głupi człovjek, vëbroł jem drogę vestrzedną. Pudę! rzekł jem sobje. — Pomogę ve żnjivach, a tej znjiknę, jak żid po cemnich nocach.
Takji mesle mje po głovje chodzełë, pokąd jô tam ve vjidze kominka woczë i serce kormjił pjęknoscą pannë Klemë. Navetk zaboczeł jem, że żdomë na potcevigo Trąbę, chturen mô dac vjédzą, jak ksędzu poszło. Kjej panna Klema podchodzeła do kominka, żebe novą drzozgę zatchnąc, mesloł jem le wo tim, jak mjętkji i zgrabni są ruchë tego dzirżkjigo dzevczęca, chterno po vodach i lasacli wumje jak mężczezna robjic vjosłem i bjic z rącznjice. Zbudzelë mje ze zameszlenjô noprzod słova matkji, chterna vestchąvszë rzekła:
—Tero ju nji ma co żdac. Trąba dzis nje przińdze! Volałabem, żebe go zatrzimała vjesołô kompanjijô przë kjeliszku, njiż żebe sę jakji njeszczescé stac mjało. Zdejma sę na volą Boską i pojma spac, bo dzeń je do robotë a noc do spanjô.
Kjedem sę reno zbudzeł v jizdebce, v chterni ma za pjerszą razą z ksędzem i Trabą spała, tovarzesza mojigo nje belo. Gorszo novjina najii czekala. Jesz przed połnjim delë vjédzą z blizkjich vsóv, że v Korsinje szandarzë zaarasztovelë ksędza i Trabę z njim i zavjezlë do sodze ku Chojnjicom. Vszescë ma sę srodze zajiscelë taką novjiną, a czężor naju nje wopusceł, choc jinszi przënosilë, że bodej zamjast naszigo, zabrelë do sodze njemjeckjigo ksędza. a nasz bezpjeczno zajachoł, chdze jego volô. To też vszetko z pola sę zbjegło, kjej trzecigo dnja kol podvjeczorka z vjelgjim trąbjenjim, vjesołi jak sikorka, kanął Trąba na Zoborach. Na jego brodatich skarnjach szkleła takô pogoda a woczë mu sę tak szelmovsko smjałë, że nom wotucha napełnjiła serca. A won zaszedłszë na posodłovjé, le smjoł sę i movjił:
— Vszetko v porządku, jak sę noleżi! Dejta mje co jesc i pochadejta do robotë. Povjem vama po vjeczerzi takji żort, wo jakjim jesz svjat nje czuł.
Tak muszałasma naszą czekavosc wodstavjic jaż do vjeczora.
A Trąba vjeczorem tak povjodoł:
— Pokąd żiję na svjece, takji szpos mje sę jesz nje zdarzeł. Wuvożejta sobje: Za darmoka zavjezlë Njemcë naszigo ksędza do Chojnjic i tam go puscilë v drogę. A na tim samim vozu skrępovanigo jak barana vjezlë njemjeckjigo pastora, be go wodstavjic do sodze. Jak sę tego doznelë v Chojnjicach na sądze, meslołjem, że sę pożrą z jankorkji i vstidu. A jô, żelim ze smjechu nje pękł, to le z ti prziczinë, żem sę strachoł, cze mscëc sę na mje nje będąi mje v jakjim cemnim norce nje wupjitoszą. To beło tak:
Zaszedłszë do Korsina z ksędzem Pavłem, zvjerzeł jem sę zaru Rezemu, co sę svjęci. A kjej jem mu povjedzoł, że naszłusma szandarę pod Cisevjem, chturen szukoł ksędza Krauzego, karczmorz sę morko smjac zaczął i povjedzoł: To je dzivni traf! Bo wod vczora wu mje nocuje jakjis pastor z Krolevca przezvjiskjem Krauze. Gvesno won z Mazuróv, bo movji po polsku jich godką mazurzącą: nje tu na zemji nas raj, le na njebje nas raj! — Ale to je poprovdze  Njemc, bo vjeze luterskji biblije, chternimi spodzevô sę może navrocëc naszich ludzi na svoję vjarę.
Tak jô so wuvożoł, Remus, cobe to beło, żebe tich kęsich psóv naprovadzëc na njego, cobe jego aresztovelë zamjast naszigo ksędza. Pitom sę tede karczmarza, cze ve vsë sedzi jakji szandara.— Kraci jich sę lu dosc tile! — rzekł Reza. — Przińdą i vëpjiją, njick nje pitającë, a jô też nje pitom wo zopłatę.
Dobrze! Pjerszô beła wo ruchna dlo ksędza i wo furmonkę do Chojnjic. Vszetko szło jak po medle. Jô sę ju woddzękovoł z ksędzem a furmonka zajachała przed dvjerze. Vstąpjił jem tede do szankovnji, żebe na poceszenjé jednigo vëpjic, jaż tu Złé sprovodzô dvuch szandaróv v gromadze. Sadną wonji sobje do szklonkji pjiva, a jô zdrzącë na njich, przëboczeł jem sobje wo nim pastorze Krauzem na gorze. Wobrocę sę tede do Rezego i movję głosno:
— Panje Reza! Jak długo jesz mjeszkac będze wu vaju nen ksądz Krauze?
Ledvjem te słova vërzekł, jak mje czapnął jeden ze szandaróv za kołnjerz i z dzekjimi woczoma zavrzeszczoł:
— Chdze tu ksądz Krauze?
Tak jô wudovoł, jakbem sę srodze wurzasł, bo i poprovdze mje sę strach zrobjiło i zaczął jem sę jiscec:
— A żebe mje jęzek wuschł! Cuż jô nolepszigo plestoł? — Jô, pauje szandaro, wo żodnim ksędzu Krauzem njick nje vjem.
—Tero të łżesz, bratku — krziknął szandara. — Woboczimë, co nom povje karczmorz. Hej, panje Reza, mjeszkô tu wu vaju chto z przezvjiskjem Krauze, cze nje? Ale rzeknjice żevą provdę, bo i vom be mogło baro zle jisc, kjej besce provdë nje povjedzelë.
— Wod vczora vjeczora — rzekł Reza — mjeszkô wu mje na gorze jakjis pastor Krauze z Krolevca! Jô go tam dalij nje znaję.
—Ha? smjoł sę szandara. — Pastor Krauze z Krolevca! A lamańt tego katolickjigo człovjeka — i pokozoł na mje — chturen sę nje chcącë zdradzeł! — Momë ptoszka, chturen sę nom tak długo vëmikoł. Pokożce le nom zaru, chdze won sedzi, ten njibe pastor Krauze, bo më momë nokoz, be go bez przelevkji arasztovac i vetransportovac do sodze v Chojnjicach.
Tej wobroceł sę do mje:
— A të, bratku, pojle z nami, żebes sę pjękno mogł przëvjitac z ksędzem Krauzem!
Provadzeł naju tede karczmorz na pjętro i stanovjił sę przed jednimi dvjerzami i rzekł:
— Tu won mjeszkô, nen pastor Krauze!
— Pastor Krauze! — rągoł szandara. — Takji won pastor jak jô biskup. — Tej zaklepoł na dvjerze i veszedł.
V jizbje vstoł wod stołu vesokji człovjek v peszni postavje z długą żołtą brodą i wokulorami na woczach. Z vjelgjim dzevovanjim przëzeroł won sę zgraji, co sę do njego vdzarła. Bo krom Rezego i mje, dvaji wopoczni szandarovje sę kańtovelë, tak że wod tile ludztva małô jizba sę napchała pełno. Chvjilę ma na sę pozerelë, jaż wodezvoł pastor:
— Cuż va sobje żiczeła, dobri ludze?
— Hochvirden! — rzekł na to jeden ze szandaróv— jô przëchodzę wurzędovo i proszę mje rzec provdę: Jesce vë ksądz Krauze?
— Moje przezvjisko je Krauze!
 — Vë jesce ksędzem rzimsko-katolickjigo vëznanjô?
—Jô jem pastor evangjelicko-reformovanigo koscoła.
— Lepji besce sę svojivjarë nje vëpjerelë, bo vjedno lo njeje pjękno — rzekł na to szandara. — Vë dziso reno też wodprovjelë zakozané nabożeństvo dlo rebokóv na jednim z wostrovji jezora Vdzidzkjigo, zvanigo Kozłovcem?
— Jô tich stron njijak nje znaję.
— To je dzivno, kjede nom dobrze vjadomo, że vë sę kjile tidzenji tacilë po pustkovjach kol jezora.
— Nji mom prziczinë tacëc sę, bo jadę prosto z Krolevca.
— A chdze vë tak wokurzilë svoje botë i płoszcz, co tam na krzasle leżi?
— Słuchejcele przijocelu — rzekł na to pastor Krauze. —Wo mojim posłaństvje vëpitivac vë nji moce prava, to do veższich głóv noleżi. Ale wodpovjem vom krom lego, bo jako Njemc szanuję i wuvożom ve vas zastępcę vłodze. Beł jem jesz v szarim vjidze dziso wu jednigo z tuteszich szkolnich, chętnigo procovac dlo koscoła narodovigo, njemjeckjigo. Ale na svjodka go podac nji mogę, bo mogłbe przë fanatizmje tuteszich ludzi snadno zdrovjé a może i żëcé vëzbëc. — Tero choba vjece dosc i dejce mje poku!
— To je vszetko pjękno vëmeszloné, le më vom tego, Hochvirden, nje vjerzimë! — Tej vezdrzol na dregjigo szandarę pitającim wokjem, a ten mu kjivnął. Tak nen pjerszi położeł rękę na reminju pastora i rzekł:
— Ksęże Krauze! V jimję krola jô vas arasztuję. Cofnąl sę na to pastor Krauze, zapoleł na skarnjach, zavrzeszczoł:
 — Precz huńcfotë! Mje oficera vojsk Jego Krolevskji Moscë takji cham będze arasztovoł? Precz movję! — i pokozoł ręką na dvjerze.
Na wotmjanë tero zapoleł sę na tvarzë szandara. Ale strzimoł sę, wobroceł do mje i pitoł:
— Poznajesz të ksędza Krauzego?
— Pjerszi roz go na woczë vjidzę! — wodrzekł jem.
— Më tvoji pamjęcë pomożemë. Pożdejle! A vë, Hochvirden, znajece vë tego człovjeka, chturen tak sę vaju vëpjerô?
— Njech go szvernot! Skąd jô mom znac vszeskjich vanogóv na svjece?
Czuła va, jak mje ten duszełovca wobrazeł, vëmiszlającë mje wod vanogóv? Za to go też zaru Pon Bog skoroł, bo wod słova do słova, jak nje chcoł jisc dobrą volą, tak jeden z njich przëskoczeł z tełu i założeł mu lińcuszkji na ręce. Le njevjidzało mje sę tero, że jeden z nich wodrzemjechóv położeł mje też svoję brzedką łapę na reminju i povjodoł:
— Cebje, bratku, nama też not baro. Bo ma vaju wobu muszema zavjezc do Chojnjic, żebesta sę tam poznała. Hej, panje Reza! Vëszukejce nom chiże furmonkę do Chojnjic.
Ale Reza sę drapoł po głovje:
— To będze zle! Jak sę dovjedzą naszi ludze, że vë chcece vëvjezc ksędza, to żoden gbur vom furmonkji nje najimic. Choba, besce sę zabrelë v gromadze z Formelą, chturen na termin do Tuchole jadze. Jego furmonka jesz stoji na przededvjerzu. Ale nje vjem, cze będze chcoł vaju zabrac ze sobą.
— Muszi! — krziknął szandara. — Jô ję zapłacę, tę furmonkę.
 Tej vzęlë naju ni szandarzë i bez pitanjô vpakovelë na voz do ksędza. A ten, jak Formela. ksądz, na njich ze zdzevjenjim woczë vëtrzeszczeł; szandara, chturen vjedno słovo provadzeł, rzekł:
— Ten voz je rekvirovani!
Remus, rzeczëże mje, jakji to beło słovo, v pjekle gvesno vëmesloné, jak wonji cë to na jormarku tvoje ksążkji zrabovelë?
— Konfiskované!
—Aha! A tero won vzął furmonkę i povjedzoł "rekvirované". Vjidzisz, jaką ti Prusocë mają bogatą movę. Më Kaszubovje v naszi bjedni movje nazevomë to kradzeżą i rabunkjem, chterne podług katejizma są czężkjimi grzechami. Ale wonji mają takji pjękné słova, kjej wonji vezną, co jim nje słuchô, że sobje tego na mój rozum njijak za grzech nji mają. Terojô też rozumjem, czimu wonji sa gorą nad nami nobożnimi Kaszubami. Tec to je woczëvjidno, że sąsod sąsada do koszule splondruje, kjej jimu będze mogł zabjerac po sztece pług i voz i sanje i chovę i konje, rzekłszë le: konfiskované i rekvirované.
Na to jô rzekł:
— Ksądz Paveł, pokąd ma tam v jomje v gromadze sedzała, nawuczeł mje vjęcij takjich njemjeckjich słóv, chternimi ludzi możno woszukac. Ko rovnak Pana Boga nje woszukosz. Kjej wonji na ten przikłod zabrelë klosztorë, nazvelë wonji to sekularizavanjim, zajęcé i wotrzimanjé dobetku zvją wonji kontribuceją, zasepanjé kraju szandarami i novimi sędzami zvją wonji civilizaceją, zakozanjé wojcovesti movë i vjarë zvją wonji gjermanjizaceją...
— Dej poku — przervoł mje Trąba — jô vjidzę, że to modri norod. Ale ni sżandarzë z Korsina jednak bëlë głupi, jak tobaka v rożku. Choba bëlë vëortovani! Bo jak jô jednim wokjem vezdrzoł na Formelę, njibe naszino ksędza, chturen sedzoł na vozu v całi chvale svobodë, a dregjim wokjem na pastora Krauzego, tej mje sę wod vnętrznigo smjechu — bo na gębje strachoł jem sę go pokazac, brzuch jął trzasc jak petel ve młinje, żem go so muszoł wobjema rękoma trzimac. Nen szandara-gębola przipodkjem vezdrzoł na mje i rzekł, kjejbem muszoł z buksami jisc, to mogę, ale won wob ten czas na mje svoję jiverę przëtrzimô na vipodk, kjejbom chcoł nożka pon zrobjic. Jô wodrzekł, że mje ti łaskji nje not. Ale won mje znadz nje dovjerzoł, le v Męczikalu kozoł zatrzimac i vëdoł dva sznapse. Jednak i v tich jinsztach kąsk sumjenjô ludzkjigo mjeszkô.
V Chojnjicach Formela, njibe nasz ksądz, zeskoczeł na renku, a szandara nje chcoł mu pozvolic płacec. Ale won jednak furmanowi noleżnigo detka v rękę krijamko vetchnął. Z nami drugjimi pojachalë do sądu. Ale kjej naszi szandarzë veszlë do sądu buszni, jakbe samegoo Napolijona przënekalë, tej vińsc wonji mjelë jak vjilcë z podtrisztcku. Ledvje bo sędza sę povąchoł z pastorem Krauzem, tak won jim pjekło takji zrobjił, że wonji sę zgurdzilë jak zbjili psë i przeproszelë pastora, bjijącë jimu poklonë, jak Turcë svojimu svjętimu. Jak jich sędza vëvadzeł, tej won sę mje pitoł, co jô so rachuję za swoję zmudę. Tak jô zełgoł, że jô beł zgodzoni na vjesele do Vjela i przez tom dva talarë straceł. Tej sędza, zamjast mje je vëpłacec, kozoł je wod njich, njibe szandaróv, żądac i dodoł, że wonji mają mje na svój koszt do dom wodvjezc. Ale jô vama povjem, państvo, se jô sę nje wobzeroł, le vzął nogji za pas i pjechti nekoł dotąd. Bom sę bojoł, żebe jednak na mje svojigo gorzu szandarzë nje vëlelë.—
Tak wopovjodoł Trąba svoje przigodë. Ale nom sę rozvjeselelë serca i rozpogodzelë skarnje, jak wod łunë, co v zemni dnje z kominka cepłem chopje. Z czeladni navetk dochodzeło rzechotanjé kulavigo Macka i stari Małgorzatë. Vszescë mjałasma nodzeję v Bogu, że naju ksądz bezpjeczno duńdze, chdze mu volô veższô jisc kozała...
Dograbjivałë grabjorkji. Pogodę doł Pon Bog pjękną. Nad scętimi rżiskami vjodro grało. Kole podvjeczorka czuł jem sę takji wumęczoni, żem nji mogł jinaczi, lem legł v cenji vesokjich jałovcóv i wusnął. Tej mje sę smjiło, że panna Klema klęczi przë mje i przëzerô wostro czimus na moji pjersë! Tak mje vzął strach, żebe może nje vjidzała znaku rodovigo Zoborskjich, com go na pjersë noseł, choc mje beło mjiło na duszë, jak njigde v żëcu, czującimu to krolevskji dzevczę tak blizko sebje. Ale jô jednak z vjelgą mocą strząsł grzeszka ze sebje i wodemknął woczë. Tej jô wuzdrzoł, że nade mną stoji panna Klema. V ji woczach żoleł sę jakjis wogjiń, skarnje ji pjękné bełë bladé. Chvjilę zdrzalasma sobje v woczë, jak dvoje ludzi, co sobje przipodkjem zazdrzelë do notajnjeszigo norcika dusze. Tej pjerszô wodezvala sę dreżącim głosem panna Klema:
— Przënjeslë podvjeczork. Pojce.
I vzęła sę i szła przede mną postavnô, vesokô i z podnjesoną v korunje złotich vłosóv głovą. A jô leżoł chvjilę zdrevnjałi. Tej jem so przëboczeł i chveceł sę ręką za pjerse. I terom sę doznoł. Koszula ve spjiku mje sę na pjersach rozpjęła, a pod nją szkleł v sluńcu powobjadovim vizerunk Matkji Boskji na złoconi blasze — znak rodovi Zoborskjich.
Takjô vstoł i nje rzekłszë njick, zaszedłjem do stodołë po moję karę. Vzął jem chvecadła v wobje ręce, nje woddzękovoł sę ze żevą duszą i nekoł do dom — do Lipna. Drugji roz v mojim żëcu zatrzasł jem za sobą dvjerze, za chternimi nęceło mje szczescé rożovim paluszkjem. A jô beł wudbë, że te dvjerze zatrzaslë sę na vjekji.
 




XXXV
Jak Remus sę modlił v koscele Wolivskjim za dusze ksążąt kaszubskjich i jak szedł na zochod przez Żarnovjickji jezoro.
Tego rokujô sę ju nje doł v svjat. Z Trąbą, kjej uwon sę vroceł ze Zobór, mjoł jem rozmovę taką:
— Remus! — rzekł won. — Ko to rovnak beło procem szeku, żes të wucekł bez woddzękovanjô.
—Vjem! — rzekł jem.
— Czimu të so tede tak brzedko postąpjił?
— Tego jô cë povjedzec nji mogę.
Trąba krąceł głovą:
— Panna Klema sę za tobą też vjęcij nje pitała, le wudovała, jakbe njigde njic. Ale jô vjidzoł, że chodzi z meslami. Jô cebje jednak, druchu, vjedno znoł za statecznigo człovjeka, ale czasem sobje wuvożom, że krev nje je maslonka. Pjęknô wona je, ta panna Klema, jak jutrzenka. Jô so ju dzivno mesleł: Możes të zabeł, żes të z bjednigo stanu a wona pańskô corka?
— Nje bój sę, Trąbo, jô wo tim nje zabeł a tvoje mesle jidą zbłądzoną drogą.
— No, tej jô njechcę vjęcij vjedzec. A rzekę cë co jinszigo:Poj ze mną v svjat. Żnjiva latosé belë dobré, gburzë mają pjenjędzi jak lodu. Zrobjisz dobri hańdel a jô naceszę sebje i drugjich muziką.
— Pudzesz ten roz som — rzekł jem. — Jô wostanę, be wodrobjic arąd za moję jizdebkę wu szkolnigo. Tak Trąba vzął sę i szedł. Kole Gód kanął Trąba zos.
— Remus, pojma ze szopką!
— Jô latos z tobą jisc nji mogę.
— Czimu nje?
— Bo wostanę doma.
Traba na to chvjilę na mje vzeroł, tej povjedzoł:
— Tobje mô bjałka zadané!
A kjej jô njick nje wodrzekł Trąba cignął svoję godkę:
— Pokąd człovjekovji młodô krev v żełach vreje, to na te bjałkovskji czarë nje vje sobje żodni radë, le sedzi, dukvji i patrzi v gvjozdë. Jinszi znovu smaruje cholevë i czesze grzevę, żebe sę vjidzec ti jistni. Jak jô v mankolijach mjiłosnich chodzeł, tom połkvaterk pochnąci vodë z aptekji sobje na głovę vëloł i tej szedł grac pod woknem dzevczęca, chterno sę dziso nazevô Trąbjiną. Jakji jô beł głupi! Le jedno jô przëznac muszę: njigde przedtim anji potimu mojeskrzepkji mje tak nje grałë, jak v nen czas! Cuż z tego, kjej jô togranjé wodkupjił długjimi latami vojnë domoci. Dlotego jô jem wudbë, że cebje za szkoda, Remus. A żeli sobje som radë nje vjesz, to jô znaję bjałkę, starą Szulistkę v Gorkach, chterna takji mankolije wodczarzëc wumje.
Ale jô wodrzekł:
— Dejma poku tim głupstvom!
— Jakto? dzevovoł sęTrąba. — Kjej jô vjidzę, że mój nolepszi druch tonje, to jô go nji mom vëcigac? Vjerzisz cze nje vjerzisz, ale na Szulistka vjęcij wumje, njiż jinszi ludze a navetk njiż doktorzë z mjasta. Vjidzoł jem som, jak dzevczę so wod nji lubjiczka njosło dlo chłopoka, chturen na nję nji mogł zgarac, a ju po szterech tidzenjach beła wona jego bjałka. Na wodlev wona Jaszka z Knjeji wodczarzela, chturen mjoł zadané. Le że to v tim przipodku kąsk boli, bo sedzec muszisz na gropku z żolącimi vęglami a wona cę zelami wobkodzô, pokąd sę nje zervjesz z gropka z vjelgjim krzikjem. Rzekła mje, że ten krzik, to je to "amen"  całi ceremonjiji, a bez njego njic le sadnąc muszisz jesz roz, bo kuracejô be nji mjała skutku. Remus, povjem cë, żebem jô v nen czas, jô jak sobje na łeb vëloł nen połkvaterk pochnąci vodë, mjoł ten rozum co dzis, to bełbem zębë scesnął, sedzoł na Szulestkjenim gropku, jażbem młodi vësedzoł. Ale cebje wobronję. Pochadej, pudzema do Szulistkji!
— Trąbo! rzekł jem na to. — Podług moji wudbë duszą ludzką rządzą takji moce, chternim anji gropk anji zela bjałkji Szulistkji radë nje dadzą. Vjidzę, żes të mje żiczni, ale to vszetko prożnô godka. Jidzle som latos ze szopką. Svjat sę wob ten czas nje zapadnje, a jô przechodzeł częższi terminë.
Tak Trąba szedł.
Prożno won też po Godi, jak vjesoła sę zaczinają, namovjoł mje ze sobą. Muszoł jisc som, a jô wostoł v moji jizbedce wu szkolnigo i zdrzoł, jak naprocem ve dvorze cenjô moji krolevjonkji z młodigo porenku mojich lôt javjiła sę i znjikała. Bladła tero ta cenjô v mojich woczach a za nją pełna krevji i teskni pjęknoscë povstovała łovczonka z brzegóv Vdzidzkjigo jezora.
Wob zemę całą tropjiło to mje. Ale skorno na Strumjanną smjegji spłinęłë a zemja wobeschła, vzął jem chvecadła moji karë i karovał v svjat.
— Jak nodalij, jak nodalij będzesz nekoł, Remus!— tak rzekł jem do svoji dusze.— Cobe cę womona nje wosamętała, jak no za młodich lôt na zomkovjisku v lese.
Gnała mje z lądu ku morzu, som nje vjem dloczego. Pjerszé mjasto, chdzem sę zatrzimoł, beł Gduńsk. Zchodzą sę tam przez dużą vodę wokrętami ludze ze vszeskjich stron svjata. A kożdi z njich mô głovę pełną svojim hańdlem. Dlotego mje sę nje dzevjilë tak, jak Trąba mje straszeł. Bo povjodoł won mje v Lipnje, że kożdigo, chto pjerszi roz przińdze do Gduńska, zaprovadzą na rotusz, chdze muszi Kresztofa kusznąc. Wode mje njicht takji ceremonjiji nje żądoł, choc jem przekarovoł przez Zeloną Bromę Długjim Renkjem jaż do Vesokji Bromë. Na tich wulicach nje vjidzołjô njikogo wobleczonigo, jak jô: v modri vamps foliszovi i mucę z czornin barankjem. Alem zato wuzdrzoł całe mandle żedóv v długjich ferezijach i z taką wurodą, jakbe przed poł godzeną Pana Jezusa wukrziżovelë. Krom njich podł mje v woczë postavjoni za żelazną kratą nagji bożk pogańskji, tconi bodej przez Gduńszczon, jak Svjęti. Ale jô rozumjoł, że wonji go sobje z buchë postavjilë, bo ten bożk mô znaczëc jich vłodzę na morzu a ne wosce v jego ręku vłodzą nad rebim svjatem. Ko procem gołigo bożka i pejsatich żedóv nji mjoł jem sę co vstidzec, wobzerołjem z vjelgą czekavoscą te vesokji murë i vjeże, wo chternich mje cuda wopovjodoł ksądz Paveł na Glonku. Vkoł sebje czuł jem cuzą movę, jakbe to nje beła stolica Kaszub, le jakji cuzé mjasto. Ale kjedem zakarovoł vedle Mutłavë na Rebi Renk, tej jô wuzdrzoł svojich i jich godkę rozumjoł. Tam przë bulvarku stojałë szkutë z brunimi żoglami, chterne vjezlë rebë z Hele i ze sztrądu. A na Targu Kaszubskjim vjidzoł jem braci z lądu. Zrobjiło mje sę cepło kol serca wod redoscë, że v tim mjesce, założonim przez naszich ksążąt kaszubskjich mova nasza jesz do negji nje vëmarła. Rod bełbem z njimi pogodoł, ale Trąbë nje beło, a godkę moję: — chtuż be ją beł rozumjoł?
Z pjerszim parminjem słuńca karovoł jem z Gduńska do Wolivë. Tam v dnje targovi ju naszich pełno. Ale jô sę njigdze njezabavjił, le szedł na Mszą Svjętą do koscoła klosztornigo. Bo wob czas naszi njevoli na Glonku ksądz Päveł mje povjedzoł, a przedtim na pustkovju njeboszczik pon Jozef nakozoł:
— Do Wolivë kożdi Kaszuba, chocle roz jeden v żëcu, wodbëc povjinjen pjclgrzimkę, be sę pomodlic na grobach ksążąt kaszubskjich. Jich mjeczovji, dzirżkoscë i rozumovji — procem rożnim panom, chlerni nami rządzilë — zavdzęczomë, żesmë do dzisodnja zatrzimelë vjarę, wobeczoj i movę wojcóv naszich.
Jak sę ludze po Mszë Svjęti rozeszlë, postąpjił jem do vjelgjigo vołtorza. Tam stojoł vjelgji marmurovi kam, na czorno łiszcząci ze złocistim nadpjisem:  MONUMENTUM DUCUM POMORANORUM FUNDATORUM HUJUS DOMUS. Znaczi to po naszimu: Pomnjik ksążat pomorskjich, założiceli tego domu. — Kam ten marmurovi mjoł sztołt trumë, a jô przë njim wukląkł, be za dusze tich vjelgjich ksążąt zmovjic pocerz. Ale kjej jem vezdrzoł v gorę i wuzdrzoł patrząci na mje jich vjelgji postacije v płoszczach krolevskjich i v łiszczącich pancerzach, patrzącich na mje bjednigo, żorotnigo Remusa, tej muszoł jem przëlożëc głovę na ten zemni czorni pomnjikovi kam, żebe nje zemgloc. Takji żol mje scesnął serce! A mesle mje woblotałë głovę naksztoł skorcóv, co v jesenni dzeń woblatują starą jarzębjinę v polu:
Chdziż sę podzałë gromadë ricerzi, panóv i ludu, chternim ti naszi ksążęta przevodzilë?
Chdziż sę podzelë możni wopatovje bogatich klosztoróv?
Chtuż to zgaseł pamjęc i kozoł wumrzec pjesnji jich vjelgjich dzejóv?
Le bladi sztoltë, cecho jidąci za kompanjiją v lese Mjirachovskjim, dzivnô jak zogodka starô Julka z pod Garecznjice, njeznani pon, chturen ze spichu zomkovjiska v lesc zdrzoł na pogrzebovi kondukt pana Jozva i pod Wolivską Bromą zadoł mje pitanjć: Vorto cze Njevorto? — a ku reszcc jô bjedni Remus zc skażoną godką: — tile nom zbjeglo z dovni chvałë.
Z vjelgjim dzevovanjim zdrzoł na mje stari z bjołą głovą koscelni a jesz vjększi zrobjił na mje woczë, kjedem za njim zaszedł do zokresteji i rzekł:
— Chcołbem dac na wofjarę Msze Svjęti za dusze tu pochovanich ksążąt kaszubskjich: Subisłavóv, Samboróv, Svjętopołkóv i Mestvjinóv.
Nje rozumjoł wod razu koscelni moji godkji, ale jô vëjął papjork z kjeszinji i mu moje żądanjé napjisoł. Won przeczetoł, podnjosł na mje woczë i rzekł:
— Brace, mom ju lôt wosmëdzesąt na plecach, a krotko poł sto lôt służę tu przë tim koscele, ale v tile latach mje sę jesz nje zdarzeło, żebe pon cze bjedni zamovjił Mszę Svjętą na taką jintaceją. A të bjedni, jak vjidzę, chcesz na taką wofjarę dac?
 I zapłakoł i wobjął mje rękoma za sziję a nji mogł sę żodną mjarą wuspokojic. A jak sę do voli vëpłakoł, tej sę pitoł;
— Zkąd të, brace, żes sobje przëboczeł grobë ksążąt naszich? Młodi jeszcze jezdes. Rzeczë mje: Cze vjęcij v tvojich stronach chronji Bog takjich, co wo tich grobach pamjętają? Bo tu vszescë, krom mje jednigo, wo njich ju zaboczilë. I to cë jesz rzekę: Njedługo a ten marmurovi kam z przed vjelgjigo vołtorza precz będze vzęti i chdze v norce postavjoni, żebe njikomu nje przëboczivoł naszich kaszubskjich ksążąt. Bo mjerzekł roz nasz ksądz:
— Va Kaszubji jesta jak reszta dzivnich starodovnich zvjerząt, vëmjerającich na woczach naszich. Smjerc vom je pjisanô, ale pokąd va jesz woddichota, dobjic vaju bełobe procem szeku. Dzivnoc jim będze, jak jô z tobą zańdę z taką wofjarą.
Ksądz mje sę przëzeroł z czekavoscą wod stopë do głovë, kjej koscelni ze mną do njego zaszedł. Ale nje rzekł njick, le dzeń namjenjił. A jô pochvoleł Boga i szedł.
Wodtąd szedł jem brzegiem morzô po vsach rebackjich. Szum dun morskjich mje spjevoł:
— Dalij, Remus, dalij!
Na zberkach Kęp kvjitnąci jerk dużimi plachcami, jak vjidem złolim, vësvjecoł mje drogę, jakbe rzec chcoł:
— Pochadej, Remus, z Bogjem!
V Pucku sedzoł jem kjile dnji i pozeroł na jasné vodë Małigo Morzô. Jaż wod Hele dunął vjater ku lądovji i mje zaspjevoł:
— Dalij, Remus, dalij!
Jô słuchoł na ten zev i sę pusceł ku zochodovji słuńca na Darżlubską Pustą. Nje rechovoł jem anji dnji anji noci. Cepłô pogoda pozvoleła mje sipjac pod drzevami i chrostem tak v lese jak i v polu. Tovarë jôju vjele na karze nje vozeł, bom go vëzbeł wob drogę a navrocëc nazod po novi nji mjoł jem chęcë, bo z dalekjigo grobu v Lipnje dobjegoł mje zev:
— Pudzesz tede i wodvjedzisz wostatné granjice chdze movją naszą godką... — Kjej mje porene budzeł zib wod zemnjice, chterna vstojała z pola przed vschodem słuńca, tej mgłë v sztołtach wukozk bladich bjegałë vedle mje ku zochodovji, jakbe mje porvac ze sobą chcałë, a jô rozumjoł, że to znaczi:
— Dalij, Remus, dalij!
Drogęm wobroł sobje na Żarnovc, chdze stoji klosztor, chvalni v dzejach kaszubskjich. Mjało sę pod vjeczor, jak jô pod Wodargovem naszedł na vjelgji kamiń, chturen, jak jem sę pozdnji dovjedzoł, zovją Stojcem. Tam pod tim kaminjem jô wodpoczivoł i przemiszloł:
— Przed nocą duńdzesz, Remus, do Żarnovca. Tam cë drogę zagrodzi vjelgji jezoro. Za njim, jak mje ksądz, Paveł povjodoł, ku zochodovji jesz mjeszkają naszi, ale jich vse i chatë są le vispami v njemjeckjim morzu. Tak jô so wudboł, że pudę.
Tej jem sę vzął do jidzenjô, jaż tu cos na mje vësunęło ze za krza: Vąsaté, brodaté a na plecach mjało voruszk, z chternigo gorą reminja vëzerałë: kuńc skrzepjic i szerokji gardło łiszcząci trąbë. '
— Ha, tero cebje mom! — krziknął vłoscicel vąsóv, brodë i voruszka z norzędzami muzickjimi. — To të jaż po ten vjelgji kam wucekł wod vjernigo drucha, chturen cę szukac muszi, jak złi pjenjądz? Wod krziżovich dnji jaż do svjętigo Jana vanożę jô po Puckji Kępje i po Vejherovskjich borach i ve vszeskjich rëbackjich i gburskjich vsach pitom, czë tu nje przechodzeł takji długji, jak litanjijô, chłop ve foliszovim vampsu i mucą barankovą na głovje, vjeząci karę przed sobą? Do Pucka jô tim sposobem vëszlachovoł kołovaże tvoji karë. Alem v Darżlubskji Pusti straceł vjater. Tak jô so wuvożoł, że pudzesz v stronę Żarnovskjigo klosztoru i jem zgodł. A tero jô ce mom i poza te vodë dalij nje puszczę, bo tam krom Vjerzchucena kuńczą sę katolickji stronë. Na Pomorsce to ju sami jinnovjerce.
Srodzem sę wuceszeł Trąbje, bo won sę mogł przënomnji z ludzami dogadac, a mje njichdze nje rozumjelë, choc jô jich godkji beł vjadomi. Krom tego Trąba znoł dobrze njemjecką movę. Rzekł jem tede do njego:
— Bog cę sprovadzeł, Trąbo, ale boczë: Pokąd wuczuję po vsach naszą kaszubską movę, to pudę dalij, żebe sę doznac, jak daleko sigają dzisodnja granjice naszigo ludu.
— Cuż cë z tego? — wodrzekł Trąba, kjivającë glovą. — Tam za jezorem cë rożańcóv i ksążkóv kupac nje będą, bo choc chdzeroz movją naju godką, to vjarę mają Morcena Lutra i Wojca svjętigo nje wuznovają.
Ale jô rzekł:
—Pjił jem vodę ze zdrojóv Łebë v Mjirachovskjim lese, a ksądz Paveł na Glonku mje povjedzoł, że przë ji wuscu mjeszkają naszi bracô.
Tak Trąba chvjilę przemiszloł a ku reszce rzekł:
— Remus, kjej jes sobje ju tak wudboł, to pudę z tobą. Ale mje sę njick dobrigo nje mekci. Pamjętej, że czekavosc to pjerszi stopjeń do pjekła. A tam na zochod wod jezora mjeszkają sami Njemcë. Nosładnji sę tam do sodze dostanjesz, a jô z tobą. Cobes të tam beze mje zrobjił? Tam të sę navetk wo kavałk chleba nje dogodosz. I nalezlëbe jednigo rena Remusa na polu ze zębami do gorë, wusmjerconigo głodem, a zeszedł bes ze svjata bez rozgrzeszenjô. bo ksędza tam nji ma. Nje chcę mjec tvojigo potępjenjô na duszë i pudę z tobą. Porę pjesonk wo Vilhelmje jô jesz grac potrafję, a tańcovac za notą mojich skrzepjic wonji gvesno wumjeją, bo nogji jich wostałë kaszubskji, choc godkę i vjarę vëzbelë.
Z Lubkova naju rebocë przevjezlë na drugą stronę. Ve Vjerzchucenje czułasma sę jak doma, ale dalij na zochod gorovała godka njemjeckô. Njicht tu ju mojich ksążk nje kupovoł, le njitkji, guze i jigłë brałë gospodinje. Pomału kanęłë żnjiva, a Trąba njeroz na klepjisku grivoł parobkom i dzevczętom do tuńca, pokąd jô społ na słomje. Vjele tu dużich dober, na chternich sedzą możni panovje. Mjona jich jesz sę słuchałë barzo po naszimu, ale serca jich ju poszłë na njemjecką. Tak ma doszła jaż krotko Sorbskjigo jezora.
 




XXXVI
Remus i Trąba v pjekle.
Drogą pjoskovatą pchoł jem svoję karę, a Trąba vëdobivszë skrzepjice, tak movjił:
— Zorobk tu nje lechi. Ale nje chcołbem tu wumrzec i bëc pochovani. Bo chtuż vje, czebem strzod tile lutróv na sądze wostatecznim dovrzeszczoł sę do Pana Jezusa, żem katolik, i z całą hurmą tich jinnovjercóv nje zlecołbem do pjekła. Ale mom nodzeję, że svjęti Mikołaj, patron vjilkóv i vanogóv, vëprosi nom szczestlevi navrot z tich cuzich knjeji, chternejô pjerszi roz v żëcu na woczë vjidzę. Tropji mje takji njewubetk v duszë, że so nje vjem radë, le veznę i zagraję na roznekanjé czornich mesli.
I vzął Trąba svoje skrzepjice i jąl grac, maszerującë drogą, a jô derdoł slode z moją karą. Słuńce grzało, nad polami grało vjodro. Po njijakjim czasu podnjesła sę dalek naprocem woczu chmura kurzu, a czim krocij, tim veraznji vjidzec beło, że njichto jadze. Naszedłszë krotko wuzdrzałasma peszną karetę, zaprzęgłą v szterë konje, v chterni sedzoł pon v latach a na procem jimu młodi człovjek. Na kozle vesoko sedzoł kuczer. Ma jim zeszła z drogji na bok, ale pon kozoł zatrzimac landarę, kjivnął, żebesma stanęła i sę nama przëzeroł. Trąba woprzestoł grac i rzekł mje do wucha:
— Cuż ten Njemc nom sę tak mô przëzerac? Woboczisz, Remus, że won mô procem nas njedobrze v głovje.
Ale ku naszimu vjelgjimu dzevovanju pon zavołoł na nas po kaszubsku:
— Zkąd va sę tu vzęła?
— Z Kaszub, panje! — rzekł Trąba.
— To jô vjidzę — rzckł pon. — Żeli nje po tobje, muzikańce, to po tvojim długjim tovarzeszu na sto mil poznołbem Kaszubę. Ale z jakji va stronë? Bo i tu, pokąd jô żiję, są jesz Kaszubë.
— Jidzemë z Lipna, vsë bogobojni, njedalek Vdzidzkjich jezór, strzod lasóv, żevjąci sposobnich gburóv i takjich, jak ma, vanogóv. Jidę wod krziżovich dnji a mój kamrot jesz dłużij. A zaszłasma jaż v ten dalekji kraj, bo mój kamrot so wubzdurzeł zvjedzëc kaszubskji godkji wostatné granjice.
Na to vezdrzoł pon na mje i rzekł:
— Tos të zaszedł przed provdzevą kuznją. Ale va będzeta wuchodzoni i not vama wodpoczinku z tak długji drogji. Panje Derda — rzekł do młodigo człovjeka — pomożce kuczrovji scignąc karę tego człovjeka na kozeł a jego pakji vezmë na voz. A va — pokozol na Trąbę i mje — sadnjijta kole mje, bo jô vas zabjerom v goscenę.
V wokamergnjenju stało sę, jak pon chcoł, chturen pokozoł mjescé v landarze kol sebje i rzekł:
— Tero sadnjijta, va dvaji!
Ale Trąba sę bojoł i rzekł:
— Panje! Cze vë jesce jakjim vesokjim szandarą, cze też minjistrem krola pruskjigo, cze też sędzim abo noveższim dzekutnjikjem. Ko nje chcołbem vas wobrażëc pitającë, cze vë nje jesce może samim Luceprem abo z jego przijacelstva. Bo jakuż be takji vjelgji pon naju bjednich ludzi roczeł do złoconi karetë? Cuż ma zgrzeszeła procem Bogu abo przeskurzeła procem vom abo procem pravom tego błogosłavjonigo kraju, że chcece naju zabrac ze sobą? Tec nasze vjeprzinë są v porządku i spravjedlevje vëpjisani i wobłożoni sztamplami.
Na to pon sę zaczął mocko smjac.
— Nje jezdem anji szandarą, anji minjistrem, anji dzekutnjikjem, anji z djobelskjigo seminjô. Ale kogo jô zaproszę v goscenę, ten mje sę nje vëvinje. Sadejta chiże! Pon Młotk ze Sorbska jich zaproszô na goscenę, a të tu mje będzesz głupstva godoł!
Tak ma vzęła sę i sadła, a pon kozoł vëcąc konje. Wob drogę won zaczął gadac:
— Dovnom ju tak pesznich sztuk kaszubskjich, jak va dvaji, nje vjidzoł na woczë. Nomjilij bem vaju v szperetusu przechovoł v duzich szklonkach na pokozkę v mojim muzeum.
Trąba vezdrzoł na mje vëstraszoni, tej rzekł:
—V muzeum, panje? To gvesno takji mol, chdze njeboszczikóv chovją?
— Tos të zgodł, brace — rzekł pon. — V muzeum przechovuje sę to, co ju wumarło.
— A vë chcece naju v takjim grobje v szperetus vłożëc?
— Chcołbem, ale njimogę. Ko żijącich ludzi nji mogę v szperetus vłożëc i zapropkovac.
—To vë może naju chcece przode wusmjercëc?
Pon sę rozesmjoł:
— Nje bój sę! Sorbskji pon jesz żodnigo człovjeka nje wusmjercoł, choc jego sąsedzë movją, że mô dzivno v głovje. To le beła takô godka wo tim szperetusu.
Trąba na to:
— Panje! Kamiń mje spodł ze serca. Bo spravjedlevje volołbem łiknąc dobrigo szperetusu, njiże v njim wutonąc. A to gvoli wutropjenju z moją bjałką Trąbjiną, żem przënęceł sę do pjicô na dzirżkosc. Bo mój kamrot, żc to sobjc szczestlevje żije v kavalerskjim stanje, potrzebë takji nje wuznaje.
Znovu pon vezdrzoł na mje i sę pitoł:
—A czimu ten tvój kamrot njic nje movji?
— To, panje, mô prziczinę taką: won mô wod wurodzenjô skażoną godkę, żebe go rodzonô matka bez moji pomocë nje rozumjała. Ale v głovje won mô svój przërodzoni szek, krom takjich trelóv, chterne nje przëstoją na nas bjednich ludzi.
Wob ten czas ma zajechała na dużi plac. Po stronach stojałë dużé drzeva a z przodku na nas patrzeła vjelgô scana pesznigo pałacu z łiszczącimi woknami, na chternich porechovanjé trzeba be beło czasu. Vszetko to dzejało sę jak v bojce, chterną wopovjodają dzecom ve vjeczorë przë kominku.
Pon vëszedł z voza i kjivnął nom ręką na woddzękovanjé. Zjavjilë sę dva służkovje, chterni zjęlë karę i pakji z voza i naju provadzilë do jakjichs pesznich budinkóv. Tam sę przed nami wodemkłë dvje jizbë, bjoło vëkalkované i czesté. V jedni stojałë dva łożka a v dregji stoł, krzesła i zofa, czornim glancovim płotnem wobjitô. Wobjicé trzimałë vdłuż kańt gozdze z bjołimi łebkami. Na scanach vjisałë wobraze svjatovi. Za chvjilę przëszedł służka, przënjosł nom vodë i dużą szczotkę i rzekł:
— Wochędożta sę kąsk i wumijta. Za drobkę czasu jô vama przënjesę co do jedzenjô.
Jak won vëszedł, Trąba sę zaczął drapac po głovje i rzekł:
— Remus! Jô tu nje vjidzę anji krziża, anji kropelnjice, anji svjętigo wobrazu. Woboczisz, że ma sę tu dostała do djobelskji kuchnji!
Moję karę służkovje postavjilë v jizbje, chdze stojałë łożka. Vezdrzoł jem tero na dużą miskę vodë i na szczotkę i pomesloł jem sobje:
— Vëczesczëc ze sebje vszetkji kurze i deszcze całigo kaszubskjigo lata wod Strumjanni jaż po svjętigo Jana, na to be trzeba takjigo sposobu, jak wonji no ze mną v sodzë postąpjilë.
A Trąba rągoł też:
— Żebe tak zgrzebło i kjile vjader vodë i na jednę dobę przëleżni krovc, możebe z naju bëlë kavalerzë, godni takjigo pałacu. No, ale wobmijma sę, choc le jak gęse i vëszczotkujma jeden drugjigo, cobe vstidu nje robjic. Le rzekę tobje, że volołbem tero sedzec v Lipnje pod vłodzą grulkji bjałczeni. Bo tu navetk ta voda ve vjadrze pochnje po njekatolicku.
Za chvfilę przënjosł służka jodło i szedł. A ma, jakżesma sę najadła i podzękovala Bogu, sadlasma na krzasłach i przemiszlała. Trąba sę rovnak żodną mjarą nji mogł vëzbëc svojigo strachu i pitoł sę mje:
— Remus! Jesz jakji szterë godzenë do vjeczora. Cuż ma będzema robjiła?
— Mje sę zdaje, że to dobri pon — rzekł jem. — Może won naju wotrzimô wob noc a jutro nas pusci v drogę.
— A jak nje pusci? — rzekłTrąba. Jô nji mom vjarë do tego pana. Czeż won pochvoleł Pana Boga? Nje! Po drodze nje wuzdrzoł jem żodni Bożimękji, a tu nji ma anji kropelnjiczkji, anji svjętigo wobrazu. Jodło beło dobré. Ale chto vje, jakji kucharze je varzilë?  Nomjilij bem wucekł, Remus, żebem le vjedzoł, jak i chdze ?
V tim naszedł służka a z njim młodi człovjek, chternimu pon no movjił: Derda. Jak służka szedł, tak Trąba wobroceł sę z pitanjim do Derdë:
— Panje Derdo! Vëboczce, że tak pitom. Ale rod bem vjedzoł, chdze ma tu są?
— V pjekle! — wodrzekł pon Derda.
Trąba sę zervoł i zavołoł:
— Chdze?
— V pjekle!
— V jimję Wojca i Sena... Czuł të, Remus? — krziknął Trąba.
I mje sę kąsk cepło zrobjiło, jak Derda to z taką pevnoscą povjedzoł, ale nje bełjem pevni, cze może nje rągô. AIe Trąba wuvjerzeł wod razu i sę głosno jisceł:
— Co za njeszczescé! A to gvesno za to, żem na katolickjich skrzepkach grivoł te przegrzeszoné njemjeckji frantovkji. Dokąd ma tu też zaszła, Remus! Jak sę tu vëdostac? Żebesma njigde njebeła przeszła przez Żarnovskji jezoro!
Ku reszce sę jednak namesloł i chveceł Derdę za rękov i rzekł:
— A vë nje rągoce?
— Jakuż jô mom rągac — rzekł Derda — kjej jô som jem djobłem z pjekła!
Trąba wodskoczeł i sę przeżegnoł.
— Tec vë vëzdrzice jak zveczajni człovjek!
— Bo jô też mom pozvolenjé wod samigo Lucepra, żebe v ludzkji postaceji vaju womanjic. Takji pozvolenjé mnją kjile służkóv. Kuczer, co vaju vjozł i pon som. Ale vëzdrzijce le przez wokno! Nje vjidzice vë lam jednigo z naszich czortóv?
Przez wokno vjidzec belo czornigo jak smoła v czervjoni kabot wobleczonigo cudoka sztołtu ludzkjigo. Jak Derda klepnął na wokno, tej won ku nom wobroceł pesk czorni jak noc i vëszczerzoł bjołi zębë.
Tej i jô sę na chvjilę wurzasł nje lecho. Alem so jednak wuvożoł: Żebe żivcem do pjekła przińsc, to be człovjek muszoł jednak przeskurzëc procem Bogu i ludzom co takjigo, wo czim svjat, jak stoji, jesz nje czuł. Może to jakô womona, co ludzom na woczë jidze, abo jakji jinszé komedije?
Ale Derda pravjił dalij:
— Nen czort v wogrodze zbjerô żogovkji, na chternich spac muszą ti, co wobmovę robjilë na drugjich ludzi. Won sę smjeje po djoblimu, bo sobje przëboczô, jak wonji v nocë na verach skakac będą, njibe rebë v jadrach.
— Cuż na svjece! — dzevovoł sę Trąba.— A chdziż va mota tich potępjińcóv?
— Budink, chturen va vjidzała, najachavszë z nasziin panem — chturen jest z blizkjigo przijacelstva Luceprovigo — to le selna wod przodku. V teł won sę cignje vjele mil, a pod njim je sto pjąter, pełnich djobłóv i potępjińcóv.
— Ala! Tos ma tu zaszłal A cuż va z nami chcała zrobjic?
—  Nad tim sę pjckjelni sąd naradzi, na chturen nasz pon vaju koże zavołac. Kożdi będze spravjedlevje wobsądzoni, bo na vszelkji vistępkji ju są paragrafë wustanovjoni. Na ten przikłod ti, co v lestach, ksążkach abo v gazetach wo svojich bliznich złe pjiszą, tim pjekjelni doktor codzeń reno tępim kurkjem vkolnje ve vątrobę i połkvaterk żołcë wutoczi. Bo wu ti zortë grzesznjikóv żołcë kożdigo momańtu dobëc możesz kuli żadno. Potim wosobno do ti robotë nasadzoni djobeł bjerze gork żołcë z ręku pjekjelnigo doktora i mjeszô ję z tińtem i krevją ropuszą i jim tego napjitku nalevô v gordzel. Wod tego jich vezną krampë, że żol patrzec, a po krampach przińdze żeganjé. Le wu njich ju je żot takji, że co vëżegô, to list, gazetę abo i ksążkę. Nomjejszô męka tich, co małą gazetkę vëżegac muszą. Vëplują i jim dobrze! Ale są jinszi, co szvotolë dużi jak żogle rebackjigo szkuta zvracac muszą, a to baro zimko gordzelą przechodzi. Vjater, not do tego, z vnętrznosci nekô te szvotołë z takjim gvołtem, że wone wo łbë tich drugjich pjekjelnjikóv tcgo zortu bjiją, a ti jim zos wodpłocają. I tak wode łba do łba lotają te produktë żołcë, tińtu i ropuszi krevji, że szum i krzik i grzemot i smrod vjeczni v tim dzelu pjekła panuje. Straszné mękji cerpją ti, co całé grubé ksążkji żegac muszą. Tim sę peskji vëkrzivjają na vszeskji stronë vjatru. Bo to czasem wod tego vëpjitigo trenku pjekjelnigo jich tak rozpjerô, że tełem i przodkjem jidą knegji, dużé jak poł dvjerzi, i to zaru kopami. Czortovje, co v tim dzelu pjekła służbę mają, lozują sę co dvje godzenë, bobe dłużij nje strzimelë. Le doktor, jako że przëvekłi do brzedalstva, procuje tam przez całą dobę.
Słuchoł jem takji godkji, nje vjedzącë, co meslëc. Ale Trąba sę poprovdze wurzasł. A ja kvësłuchoł do kuńca, tej rzekł vzdichającë:
— No, przënomji jô sę do ti buchtë pjekjelni nje dostanę, bo le przezvjisko i jimję napjisac wumjem!
— To nje je njiżodna przeszkoda. Mjedze timi gazecorzami je vjele takjich, chternich wojc vëgnoł, bo nji moglë sę nawuczëc worac v jego vołë, tej są i takji, co zbankrotovelë na hańdlu z gęsami. Ti też nje wiimjeją vjele vjęcij, jak jimję i przezvisko napjisac. Gruńt, żebe wumjelë szkalovac, bo tej ludze z chęcą czetają jich żegovjinë. Ko notera ludzkôju takô, żegeldziję, kjej co brzedkjigo wo bliznim czuje, a boli ję, kjej bliznigo sę chvali.
—  Ala szvernot! — krziknął Trąba. — V głovje mje sę krąci. Gvesno jô spję i mje sę co snjije!
— Njick vom sę nje snjije, bratku Ale nje strachejce sę zabarzo! Do nogorszi buclilë naszigo pjekła vë sę nje dostanjece. A to je tam, chdze skorę scigają. Bo vejcele: tu wu naju, to je provdzevé pjekło kaszubskji. Kożdi norod mo svoje vłosné pjekło. A wod pjęcset lôt i dłużij dzeje sę tak, że nom z njemjeckjigo pjekła, naszigo sąsada, przësełają całé vojska potępjińcóv, że to njibe nje jich ludze. Za żëcô na zemji to Njemce jich rechovelë do svojich, ale v svojim pjekle wonji jich mjec nje chcą.
Na takjich je wurządzoni brzedkji djobeł, chternimu mjastto cnjika sztoperczi z tvarzë spiczasti stalanni dzub. Tim won takjigo wodtijeńca dzubnje, chdze sę trafji, i wod razu vëcknje, cze tam spodkjem je kaszubskô skora, cze nje? Zeli tak, to njeszczestlivimu porę czortóv nę njemjecką skorę wod pjęt przez głovę scigną. Czasem ta cuzô skora je tak cenkô, jak pajęczena. V tim razu mu ję czortë cegłami zeszorują. Ale czasem wona je tak grubo narosłô, że trzeba ję scigac, jak ze skopa, a czasem jak wu zajka, dzevjęc skór scignąc trzeba, njim stanje Kaszuba woczeszczoni i provdzevi. Naju pjekło kaszubskji zresztą na tim mô vzątk dobri, bo ne scignjęti skorë przedaje Njemcom do Berlina i to przez vjecznigo żeda, chturen je co zamanąvszë halivô i dobrze płaci. V Berlinje tego vjele potrzebują, bo to je jedini norod na svjece, chturen mô taką duchovą chorosc, że muszi jinszim norodom svoję njemjecką skorę woblekac, cze wona jim pasuje, cze nje. Przez to njepotrzebno vjele gvołu i vojnë na svjece narobjilë. Ale v pjekle svojim wonji mają tile sumjenjô, że sę wodmjeńcóv vëpjerają.
— Vë godoce, jak rągorz jakji! — rzekł Trąba. — Nje vjem poprovdze, co sę ze mną dzeje. Le to vjem, że pjerszi roz v mojim żëcu tesknję sę za moją bjałką Trąbjiną, za grulką, dzerżtlą, mjetelokjem, rączką i całą tą vipravą malżeńską. A co vë, chturen vëmiszloce, jak żijąci człovjek, moce v tim pjekle do robotë?
— Jô jezdem vobcą na głupich. Mje vësełają, żebe potępjonich zvabjic do kaszubskjigo pjekła. Z ti prziczinë jô mom volą nosëc wurodę żijącigo człovjeka.
V tiin zaklepało na dvjerze, a Derda rzekł:
— Aha! To gvesno po vaju przësełają na sąd pjekjelni! I po provdze vlozł jeden czorni. A Trąba krziknął:
—To je ten, co żogovkji zbjerô! Ale czorni le vëszczerzoł zębë i kjivoł ręką, żebesma szła z njim. A Derda jesz domovjoł:
—Jidztale z njim! Won njick nje movji, bo won znaje le pjekjelną godkę. A ti va noprzod vëknąc muszita.
Ale Trąba wucekł za stoł i zavrzeszczoł:
— Jô nje jidę!
Jô jistamańtnje nje vjedzoł cze ma są v pjekle cze nje, cze to służcë, cze czortë. Choc to mje rovnak vëzdrzało vszetko na jakji trele. Ale czorni, jak sę doznoł, że Trąba sę jego boji, vëszczerzoł le jesz barżij zębë i do njego do stołu podchodzeł. Jô mu chcoł ducha dodac słovami:
— Nje bójże sę, Trąbo! Bo to pevno jakô komedijô, chterną z nami chca vëpravjic. — Ale Trąba nje słuchoł le płaczlivim zevem zaczął sę jiscec:
—Pon Bog vje, co to vszetko znaczi. Ale żem zgrzeszeł czężko, grająci robaczi frantovkji na ti sami trąbje, chterną graję v Mjirachovskjim lese co rok na chvałę Bożą, to choba dosc, żebe Złé do mje przistęp mjało. A tej jesz v ni stodole v njijakjis Dąbrovje bjałka mje skuseła na wustrzechę, mje starigo grzesznjika! No, tero mje mają!
Ale czorni le svoje: vëcigoł czorné, jak smoła ręce, vëvoloł slepje i chrapjącë, jak mjedzvjedz, szedł na Trąbę, chturen ze strachu zaczął sę trzasc.
Tero mje sę srodze żol zrobjiło tovarzesza. Tak jem wuvożoł sobje: — czort cze nje czort! — Napluł jem v gorsce, chveceł czornigo jinszta za wożegle, podnjosł go, kopnął nogą ve dvjerze i vërzuceł go na podvorzé. Za njim z pjekjelnim krzikjem vëburknął nasz Derda, a tej sę na chvjilę cecho zrobjiło. Ale Trąba vëlecoł ze za stołu:
— Remus! Zamikej chiże dvjerze! zasuń zosuvę! Bog cë zapłac, braciszku, żes të mje z pazur tego czornigo djobła retovoł. Czort wod żogóvk! Njigde cë tego nje zaboczę! Wostatnô nodzeja tero v moji kanonje, chocem ję nimi njemjeckjimi frantovkami splamjił.
Z timi słovami chiże vëdobeł z mjeszka svoję trąbę i jął dąc z mocą taką, jakbe svojim granjim chcoł vëvrocëc murë Jerichońskji, nje tile tich budinkóv i pałacu. Żeli to jistamańtnje beło pjekło v chternim wobmovjocze spelë na żogovkach, gazecorze żegelë szvotołami papjoróv, a znjemczonim Kaszubom scigelë skorę przez głovę, to gvesno anji czorcë, anji potępjińce takjigo granjô jesz nje czulë. Ale mje sę mekceło, że to beł takji pańskji żort, za chturen ju jeden morus wodpokutovoł gnotami.
Njedługo beło tego strasznigo granjô, bo zgraja ludztva zaczęła sę zbjerac vkoł naszigo budinka. Jedni vrzeszczelë przez wokno, drudzë sę dobjijelë do dvjerzi. A Trąba na momańt woprzestoł grac i vrzeszczoł:
— Remus, trzimej dvjerze i nje vpuszcz tich djobłóv! Tak jô trzimoł mocno.
Jak wonji sę doznelë, żc gvołtem nje wodemkną dvjerzi, tak wonji po dobrimu:
— Czotale! Va tam v jizbje! Wodemknjijta! Njic vama sę nje stanje!
— Ha! Czortë! — vrzeszczoł Trąba. — Na pjekjelni sąd nas cignąc vama sę zachcało. A może na żogovkji kłasc, abo gazetë żegac kazac, abo skorë scigac przez głovę! Porajta sę precz v jimję Wojca i Sena i Ducha svjętigo!
I znovu zaczął dąc z taką mocą, jaż murë pękalë. Zrobjił sę gvołt i zbjegovjisko na podvorzu, a pokąd jedni sę do dvjerzi dobjijelë, drudzë valilë pjęscoma v wokno. Vësunął ku reszce ze zgraji dużi, seti chłop i vrzeszczoł przez wokno:
— Będzesz të roz cecho, të pjekjelni muzikańce!
— Sami va jesta pjekjelnikji! — wodvrzeszczoł Trąba! — Ha! Pjesnjô nobożnô czortóv v wuszë kole!
Po ti przervje zatopjił chiże munsztuk trąbë mjedze vąse i brodę, nadął skarnje, jakbe v kożdi mjoł kuklę chleba vetchłé i pravje chcoł sobje dac pojigę, jak nen seti chłop klasnął mocno pjęscą v łoża wokna, że te z glińgotem vlecałë do jizbë — i za njimi chiże przeskoczeł. Tej vërvoł bjednimu Trąbje norzędzé jego uwod gębë i doł mu pjęscą jednigo v żebra, że won kozła na zemję vëvroceł. Jô mu nji mogł na njeszczescé przińsc z pomocą, bo z dvoru na dvjerze napjerelë mocko, żem je ledvje mogł wutrzimac.
Trąba leżąci na podłodze dzarł sę v njebogłose:
— Tero je po naju, Remus. Tero nas mają!
Na to ten, co vskokł przez wokno, pozeroł chvjilę na Trąbę i na mje, przeżegnoł sę i rzekł:
— V jimję Wojcai Sena...! Czeva wobarchnjała, cze też vaju vëpuscilë z głupigo domu? To sobje nasz pon belnich gosci sprovadzeł! Vjednom go wostrzegoł przed timi vanogami, chternich won sobje tu zvlekoł, Bog jego vje, po co?
Tero Traba sę podnjosł na sedzączkę i pitoł:
— Cze va poprovdze nje są djobłë a to tu nje je pjekło?
— Chobas som tu pjekła narobjił, przegrzeszoni muzikańce!
Tej zavołoł na tich, co sę do dvjerzi dobjijelë:
—Dejta poku! Jô sobje tu som dom radę! Na to wonji wod dvjerzi wodstąpjilë, a Trąba vjidzącë, że jô mu tero mogę jisc do pomocë, nabroł kąsk ducha i rzekł:
— Njech vaju tu vszetkjich szvernot veznje! Noprzod mje na pjekjelni sąd porvac chce Lucepra wotrok czorni, ledvje mje druch z jego pazur vëbavjił, a tej vë mje tu pjęscą łomjece żebra i besce mjeje bëlë złomelë, kjejbe wone nje bełë tego nołożné i wobjité dosc grulką i mjetelokjem moji kochani bjałkji Trąbjinë. Ach! Czemużem, bjałko, cę wopusceł! Rzeczëce mje ku reszce provdę! Jesce vë djobłem na wurlopje v ludzkji postaceji, cze też człovjekjem, stvorzonim na vëwobrażenjé i podobjeństvo Boskji?
Człovjek dvorskji vëtrzeszczoł woczëjak bulvë i stojoł całą chvjilę ve vjelgjim dzevovanju. A Trąba pravjił dalij:
— Bo tak nom povjedzoł nen czort, chturen sę pa ludzku zovje Derda. A som djobeł beł też v ti jizbje, le go mój druch podnjosłi cesnął na przededvjerzé.
Tero sę nen dvorskji jął smjac, jaż mu sę brzuch trząsł i łzë z woczu kulałë. A jak sę vërzechotoł do negji, tej rzekł:
— V tim jô poznaję spravkę tego przepjitigo sztudańta Derdë. Nasz pon go chdzes wobroł na drodze jak vaju i go trzimô przë se, bo mô z njego vjele krotochvjile. Njechże go kulińgji bjiją! Żebesta sę wustatkovała, povjem vom provdę. Jô jezdem dvornjikjem na tim majątku i katolickji vjarë, a rodem z kręgu puckjigo. Vejta! — tu rozpjął vamps — że noszę szkaplerz. Ti drugji ludze, choc movją naju godka kaszubską, jednak vjarę mają njemjceką. A nasz pon z njimi. Ale krom tego nasz pon lud kaszubskji barzo kochô i z nami vjedno po naszimu godô. Dlotego njemjeckji sąsedzë zovją go krolem kaszubskjim. A mogłbe njim béc, bo mô dużé dobra na całi Pomorsce, a tu v Sorbsku mô svój pałac. Szkoda le, że njimô żodnich senóv, le jednę corkę, a ta je vjęcij duchem, njiż człovjekjem. Pjęknô je jak anjoł a ludzom njick złego njezrobji, ale nocą vkoł nji duchë chodzą.
Na to Trąba ju nabroł vjarë i zaczął wopovjadac wonas: zkąd ma jidzema i jakesma tu zaszła. Przervoł mu godkę nen czorni, com go dvjerzami vërzuceł. Ten, stanąvszë przed vëvalonim woknem, jał vëszczerzac zębë i vëvracac woczë. Tej podnjosł czorną, jak kavałk vęgla, pjęsc i zaczął nom grozëc. Trąba podskoczeł na to vjidzenjé, jak woparzoni i vrzeszczoł:
— Tam won znovu stoji, nen djobeł wod zbjeranjô żogóvk!
Na to wobroceł sę dvornjik i krziknął na czornigo, na co ten jął wucekac, jak kulavô kaczka do dvoru. A dvornjik smjoł sę i rzekł:
— Nje bójta sę tego morusa. To je człovjek z duszą, jak ma bjołi ludze.  Przëvjozł go sobje nasz pon z Afrikji, chdze ludze mjeszkają bliżij słuńca, chterno jim skorę na czorno vędzi. Muszałasta mu co zrobjic, że vama grozi.
Tak Trąba mu vszetko wopovjedzoł, zkąd beło smjechu vjele. Kureszce dvornjik zrobjił z nami kamroctvo i rzekł:
— Pokąd naju stolorz będze to vëvaloné wokno wuprovjoł, zańdzta do mje. Będzema so chvjilę wo naszich stronach korbała. Meszlę, że do naszi panjenkji ten całi trzosk tu nje doszedł, bo bëlëbe ju z pałacu pitelë. Njechże tego Derdę szvernot z takjimi komedijami!
Na svoji jizbje rzekł dvornjik:
—Vjitejtaż! Vjedno to je mjiło sercu pogadac z ludzami ze svojich stron! A możebesta sę ze mną czego napjiła?
 — Z całigo serca! — rzekł Trąba. — A żeli vasz poczestunk będze takji serdeczni jak nen poczestunk v żebra, to będze to napjitk krolevskji.
— Vëboczce! —rzekł na to dvornjik.— Nje znoł jem vas i nje vjedzoł, co zaszło. Mje beło wo ten grzem, chturen zdrovju naszi panjenkji szkodzi. Nasz pon z ti prziczinë kozoł całé podvorzé przed pałacem wobłożëc drevjannimi cegłami, żebe voze nje rumotałë. A vë robjilësce vaszą trąbą takji gvołt, że gvesno jaż v Lęborku czuc beło.
— Bom dął za zbavjenjć dusze. Będzecele roz wudbë, żesce sę za żëcô dostclë do pjekła, a będzece też trzoskovelë njepotemu.
— Nji ma vjedzec, cobem v tim razu robjił — rzekł dvornjik. — Ko rovnak ten Derda je sztuderovani człovjek i potrafji drugjich ludzi womanjic. Ale choc vom zełgoł wo tim pjekle, to jednak kąsk provdë v jego łżë sedzi.
— Jakuż to? — pitoł Trąba.
Dvornjik sę drapoł za wuchem:
— Pon nasz je dobri i gvesno ze Złem njic nji mô. Ale kanął tu njedovno takji malorz, chternimu nje dobrze z woczu patrzi. Mjeszkô won v takji stari vjeżë. Nocą tam njicht nje podińdze, bo z wokjen v gorze jakjis dzivni vjidë łiszczą. Ale wob dzeń won v jedni dvornicë maluje. Wodkąd won sę tu sprovadzeł, to wob noc jakjis duchë po pałacu chodzą. A panjenka nasza vpodô v krampë i prorokuje, co ji gvesno żëcé wukroci. Dzivno nom vszetkjim, że pon go jesz nje vënekoł. Ale jak won tu dłużij wostanje, to jô dłużij svjętigo Morcena nje vëbędę, żebe dusze nje zatracëc. Bo nen malorz pevno njic dobrigo nje je.
Trąba na to dostol vjelgji woczë:
— Możebe beło nolepji, żebesma nocą, Remus, ztąd krijamko karovała!
— Nje robjita naszimu panu vstidu — rzekł na lo dvornjik. — Won barzo kochô lud kaszubskji, a wobrazivszë go, zrobjilëbesta jimu vjelga krzivdę. Że won so tam trzimô nigo malarza, to są le takji pańskji trele, na chterni takji bogati ludze vpadną, bo nji mają żodni robotë.
Ale służka wod pana ju szukoł za nami. Jô beł barzo czekavi i rod, jak won nas wu dvornjika dostoł i vezvoł do pana. A Trąba, choc nji mjoł chęcë, jednak sę vëmovjic nji mogł, bo strach na mężczeznę nje przëstoji.
 






XXXVII
Wu wostatnigo Kaszubë v Pomorsce.  Malorz cze też Czernjik?
 
Długjimi domovnjikami provadzeł naju służka do svojigo pana. Ku reszce wodemknął vesokji dvjerze, vpusceł nas, vstąpjił za nami, stanął, jak żołnjerz na varce i rzekł.
— Panje! Tu wonji są!
Pon sedzoł na vesokjim krzasle. Bjołô broda jimu pjerse przëkrivała, a jak jem sę jimu przëzdrzoł tero dobrze, vëglądoł won barzo vjekovi. Vstoł, jak nas wuzdrzoł, doł ręką znak służce, chturen vëszedł i rzekł:
— Vjitejtaż Kaszubji! Czuł jem, że moji ludze vama psotę robjilë. Vszetkjimu vjinjen ten vjisus Derda, chternigo va tak polubjita, jak jô, żeli sę z njim bliżij zkamrocita: Meszlę, że mu ten żort vëboczita, bo je to dobri Kaszuba, a co vjęcij, pjisorz i poeta kaszubskji.
I podoł nom rękę i pitoł:
— A tero povjedzta: zkąd vaju Pon Bog provadzi? Jakji vasze mjona i jakjim sposobem va sę jaż tu, tak daleko, zapusceła?
Na to wodrzekł Trąba.
—  Panje! Vszetkjtmu vjinjen ten mój druch Remus. Vjedno jimu po głovje szemarzi vëbavjenjé zapadłich zomkóv. A mje won rzekł, że chce zvjedzëc godkji kaszubskji wostatné granjice. Nje chcoł jem go samigo puscëc, że won to mô wod wurodzenjô skażoną godkę, a po njemjecku godac nje potrafji. Jakużbe sę tu domovjił wo kavałk chleba?
Pon na mje vezdrzoł z wuvogą i rzekł:
— A z jakjich va stron, bracô?
Tak Trąba jął mu vszetko wopovjadac dokumantnje, a kjej skuńczeł wo naszich wosobach i wo Lipnje i wo pustkovju Zobłockjigo, tej rzekł:
—Panje! Vërzasł jein sę srodze, jakżesce wob drogę mje rzeklë, żebe tak naju v butelkach ze szperetusem zapropkovac. Ale gorżij jem sę wurzasł nigo morusa, bom beł poprovdze wudbë, że to djobeł z pjekła. Ko volołbem rovnak sedzec zapropkovani v butlë szperetusu, njiże dostac sę v pazurë Złego. Ze strachu mje jesz serce bjije.
— No, to sę zmocnji tim dobrim trunkjem! Nalij sobje z ti butelkji duńskjigo jeden kjeliszk i vjęcij  — kuli żadno. Tvój tovarzesz bodej nje pjije, bo bem go też przëroczeł.
— Jô za njego vëpjiję, panje, żebe vas nje wobrazëc. V jego latach jô też jesz nji mjoł bjałkji i njepotrzebno mje beło vëpjic na dzirżkosc. Njechże vëpjiję i dva, panje, bo vrocom sę z pjekła i mom duszę na reminju.
Pon sę smjoł:
— Vëboczë, że jô pjic nje będę. Jô jem gvesno vjele starszi njiże të, a moja głova njestrzimje mocnigo trunku Ale rzeczë mje: Tvój tovarzesz chce vëbavjic zapadli zomk i chce vjidzec wostatné granjice godkji kaszubskji?
 —Tak won so wudboł, panje! Zkąd mu do głovë strzeleło, Bog to vje! Dosc jem so gębë napsuł, żebe mu to vëbjic z głovë.
Pon na te słova dzivno na mje pozeroł całą chvjilę. Tej, jakbe mu jinszé mesle przëszłë, povjedzoł tak:
— Dzivno vama będze, żc jô, pon tile vsi vkoł na Pomorsce, roczę do sebje vaju bjednich vanogóv. Rod bem to vom vëłożeł: Boczta tede: Chdzes daleko v kraju Ruskóv są takji borë, przez chterne wod novju ksężeca do novju pjechti nje przevandrujesz. A chocbe cę nogji przenjosłë dzirżkjim marszem, dzekji zvjerze cę wusmjerca, skorno nji mosz nanjich sposobu. Tam żije rod vjelgjich rogatich zvjerząt, zvanich żubroma, zvjerząt, chterne vszędze jindze ju wod set lôt vëmarłë, bo naszłë jicli jinszé zvjerzęta, a ludze jich do negji vëtępjilë. Boczta: Strzod ludzi nad tim morzem bołtickjim ma Kaszubji jesma timi żubroma, a v tich stronach jô, pon Młotk na Sorbsku, jezdem wostatnim Kaszubą...
Të, chternigo tvój tovarzesz zovje Remusem, chcesz duńsc do wostatnich granjic movë kaszubskji?
Żeli pudzesz na zochod słuńca ku Łebje, wuczujesz jesz rebackji norod movjąci godką naszą. Jesz v Głovczecach pastor starim ludzoin pravji co njedzelę kozanjé kaszubskji abo jak më tu rzeczemë: słovjińskji. Navetk jesz dalij rebocë starszi nad jezorem Garneńskjim po naszimu godają. AIe to są rzoze słuńca, chterne za chvjilę zgasną. Młodi ju nje rozumjeją godkji starszich, a ze starszimi pudze wona do grobu...
Va tam za Żarnovską vodą żijeta jeszcze, ale i vaju godzena ju vëbjiła. Va żijeta, choc vaju możni panovje vëmerlë a v jich mole veszlë Njemce, bo tesące sposobnich gburóv trzimają rzecz vaszą. A gbur to mur! Ale tu wu naju sa le vjelgji panovje i bjedni lud rebackji. Lud ten sę rozsepje, jak wostatni pon wumrze, a tim jô jezdem. I dlotego jô rzekł, że jô wostatni Kaszuba...
Czująci taka godkę tego wostatnigo pana kaszubskjigo, wuczułjem czężor na pjersach nje do strzimanjô. Bełbem v ti chvjilë voloł stojec przed sądem pjekjelnim, njiże czuc zvątpjałé słova tego wostatnigo Kaszubë.
Sedzałasma chvjilę cecho, tej pon raptem vstoł i rzekł:
— Pokożę vom, co vas ceszëc będze.
I wodemknął dvjerze do dużi dvornjice, a jô stanął pełen zdzevjenjô. Bo pod scanami stojałë całi rzędë skrziń kaszubskjich, v bestri kvjotkji malovanich. Nad njimi na scanach vjisalë ruchna bjałk i całi sznurë czepkóv szklącich srebrem i złotem, na podstavje rozvjeszonich po scanach dębovich chustk. Dalij vjisałë tam vszelkji wobleczenjô mężkji, gburskji jak i rebackji, vjosła, sece. Na podłodze stojałë starodovni pługji i norzędze vszelkji, chternim nasz lud żivot svój dobivô v czężkji procë. Na policach vkoł v bestrich krosach szklełë sę gronkji, miskji, zbanë: takji chterne nasz svojskji zdun vërobjô i takji, chterne wokrętnjikji z przëmorskjich vsóv poprzëvozilë z dalekjich krajóv.
— Ala! — dzevovoł sę Trąba. — Cużbe rzeklë naszi ludze z Lipna, kjejbe vjidzełë v dvornjicë takjigo vjelgjigo pana v takjim wuvożanju svoje bjedni togle!
— Nje wone bjedné, ale va bjedni, że nji mota v poczestnoscë tego, co vasze. Ve vas też, jak v dozdrzenjałim jabku, roboczk smjercë toczi, bo norodovji, chturen svoją movą, svojim wobeczajem i sprzętem gardzi, timu z woczu smjerc patrzi.
Zavstidzeł sę Trąba, a pon szedł dalij i wodemknął dvjerze do drugji, jesz vjększi, dvornjice. Tam czężkji sukjanné zasłonë na vjelgjich, jak v koscele, woknach le komudni vjid przepuszczałë. Ale pon scignjęcim sznura zasłonë wodemknął, a jô tero wuzdrzoł v pełnim vjidze długji i vesokji scanë, pełne portretóv i sprzętu vojarskjigo. Vjisalë tam szczitë, szołmë, pikji, sekjerë, mjecze, strzelbë, mundurë. Mjedze njimi v rovni dalekoscë jedni wod drugjich zdrzałë na nas z rzędu wobrazóv postacije v wobleczenjach krolevskich z pańskjimi i busznimi woczoma. Jedni trzimelë berła v rękach,drugji mjecze.
Pon sę wobroceł do mje, pokozoł na rząd portretóv i pitoł:
—  A vjesz të, chto to z tich portreróv na nas patrzi?
Ale jô tcgo nje vjedzoł.
A pon rzekł:
— Ko të, żelim tvojigo tovarzesza dobrze rozumjoł, jesz vjerzisz v svój lud i wodvjedzosz jego wostatné granjice i chccsz vëbavjic zapadłi zomk. A jednak nje vjesz, czije to vizerunkji na tich scanach. A cuż wodpovjedzą ti, co po zemji chodzą le jak mrovkji z jediną starą wo jedzenjé i vigodę... Boczë: Ti, co długą regą z tich scan na cebje patrzą, to są naszi ksążęta kaszubskji. Mosz jich tu vszeskjich: wod Vartisłava począvszë, chturen v gromadze ze svjętim Otonem i krolem polskjim Bolesłavem wochrzceł zemję naszą vkoł Wodrë jaż po Łebę, jaż do wostatnigo Bogusłava Czternostigo, chturen wumarł v roku pańskjim l637. Z drugjigo kuńca mosz vaszich gduńskjich ksążąt wod Svjętobora jaż do wostatnigo Mestvjina. Prędzij wonji vëmerlë, njiże ti ze Szczecena, ale mocnji zbudovelë fudamańtë svojigo norodu. Zdrzë na tego v liszcząci zbroji: to Svjętopołk Vjelgji. Szesc set lôt wubjegło do vjecznoscë, jak go pochovelë v Wolivje, a va tam jesz żijeta przez jego mjecz i procę. Vjelgjigo rozumu beł jego sin Mestvjin. Z njim, co provda, vëmarł rod, ale won zrobjił to, czimu Smętk przeszkodzeł wu ksążąt szczecińskjich: złączeł sę na vjekji z Polską. Vjidzisz, kjejbe ta Polskô jesz beła svobodnim krajem, gvesno bem sę nje nazevoł wostatnim Kaszubą. Bo wona be jinaczi nji mogła, jak retovac nas, svojich nobliższich braci. Tede be i nasze zdrzemjałi rodë wożelë. Ale to prożnô nodzeja!... Tak tede, co va tu vjidzita, bracô, to reszta całi naszi chvałë po tesącu lôt dzejóv. Jinszi norodë też zbjerają takji pamjątkji po chvalnich przodkach i jich dzejach a na njich wuczą svoje dzecë mądroscë i dzirżkoscë wojcóv. Ale tich pamjątk na scanach jim navetk nje not, bo je noszą v duszë, a jich żijącé pokolenjé je jak fala ti jistni rzekji, chterna jednim prądem płinje z minjonich dovno czasóv a v njevjadomo przëchodni dążi czas. Ale wu nas fala v rzece vëschła, a te tu pamjątkji są jak kaminje v żłobje vëschłi rzekji, na chternich dovni mocni prądë vëpjisalë svoje znakji.
Krom ksążąt naszich vjidzita tu skarnje wuczałich, vojevodóv i ricerzi. Ten, na ten przikłod, to Kancov, pjisorz dzejóv naszich. Ten, to pastor Krofej v Betovje, chturen vëdoł pjesnje koscelné po kaszubsku. A ten, chternimu bjołô broda do pasa spłivô, a rękę trzimjąci na Pjismje Svjętim, to Mostnjik, chturen zakłodoł słovjińskji koscoł v Smołdzinje, kol stopë gorë Revekoła.
Va dvaji pochodzita z ti częscë Kaszub, chdze Kaszubji jesz żiją. Ale chdziż va vjidzała wu vas pomnjikji, postavjoni vaszim vjelgjim vodzom, a przë jakjim wognjisku spominają wo jich dzejach? Bo i na vaju smjerc norodóv kosę klepje...
Serce mje krevavjiło na te słova, a v ten som czas przëboczel mje sę stari koscelni v Wolivje v ti chvjilë, jak jô dovoł na wofjarę za dusze Subisłavóv, Samboróv, Svjętopolkóv i Mestvjinóv.
Ale pon naju tero zaprovadzeł do trzeci dvornjice, novjększi a barzo długji. V nji le z jednigo kuńca dva — ale za to barzo vjelgji wokna vpuszczałë vjid tak, że rum bliżij wokjen beł v pełnim vjidze, ale dzel z drugjigo kuńca le polvjidni. Jednę z ji długjich scan pokrivałë wustavjoné regami na policach ksążkji. Na procemni scanje vjisoł długji rząd portretóv pesznich bjałk v starodovnich suknjach i ricerzi v pancerzach i bogatich strojach. V ti vjidni częscë stojoł krotko wokjen człovjek v dużim kapeluszu przed rozcignjętim v dużich łożach plotnje  — jak mje sę zdało malovoł.
Sorbskji pon pokozoł na rząd portretóv, chterne v czężkjich krosach z połvjidu ku nama zdrzałë, jak z komudë minjonich set lôt, i rzekł:
— Vjidzisz tam pokuńc tego rzędu starich wobrazóv kavalk scanë prożni. Tam vjisałë będą portretë mój i mojigo dzecka, bo wono mje nje przeżije. Ale ti, co długjim rzędem — ricerze i damë —  ze scanë na naju zdrzą, to są moji przodkovje. Jô z njich będę wostatni.
Jak ma podeszła do nigo malarza, tak uwon zakreł svój wobroz vjelgą płachtą, zjął kapelusz i przëvjitol sę z panem. Pokąd wonji rozmovjelë, malorz vezdrzoł wostro na mje. A ve mje jakbe pjorun trzasl, bo wurodą jak żevo won przëboczoł mje Czernjika. A bodej njim jednak nje beł, bo nje znoł mje i z panem le godoł po njemjecku. Ale pon sę wobroceł po chvjilë do naju, kozoł nom przëstąpjic do wokna i patrzec. A tam jakbe sę dużi svjat przëmorskji przed nami wotmikoł: Za parkjem, chturen wod palacu vkoł cignął sę długjimi rzędami drzév, jak vojskjem, szłë pjoskji, a za njimi vjelgji jezoro. Za jezorem drugji, za jezorami morzé. A tam, chdze njebo sparło sę na vodach, dużô czervjonô kula słuńca do połovë ju beła zaszłô za vodë. Mjedze vjelgjimi jezorami i morzem modri pas dzeleł ląd i morzé. Z tego wobrazu zdrzała i przemavjała do dusze njezmjerzonô moc Boskô i spanjałosc dzeła Jego rąk. Stojelësma długą chvjilę cecho jak v koscele, a jak wognjistô kula zaszla na podnjebju, chiże komuda vjeczorovô zaczęła zalevac svjat. Pon sę wobroceł do naju i povjedzoł:
— Bjejta tero, bracô, i robjita wob vjeczor, co sę vama vjidzi. Jutro jô po vaju przëslę, bom so wudboł zatrzimac vaju przez dnji kjile v goscenje.
Ale Trąba na to vëstąpjił i rzekł:
— Panje! Kjej vë chcece bëc tak łaskavi i nom bjednim vanogom dac przez kjile dnji vjikt i leżą, to Pon Bog vom za to zapłac! Mój tovarzesz Remus gvesno z chęcą po tim pałacu chadzac będze, podzevjająci tich malovanich njeboszczikóv i staré złoté ruchna i norzędza do zabjijanjô ludzi! Bo wod dzecka jimu sę rojiło v głovje wod zapadłich zomkóv, ricerzi, stolimóv i zaczarovanich krolevjonk. Ale jô jezdem le bjedni muzikańt. Jô jezdem jak smjecoch na polnich drogach, jak drozd na vjetvji v lese, chturen gviżdże svoję pjosenkę. Nje strzimom strzod tich vjelgjich spanjałosci! A choc ten vaju Derda zełgoł, kjej mje rzekł, że je djobłem z pjekła, to won, co sę teczi moji noteré, mjoł provdę. Jô strzod tich spanjałosci v tich vjelgjich dvornjicach czuję sę, jakbem leżoł na żogovkach, jakbe mje skorę scigelë i jakbem muszoł vracac całi ładunk Remusovi karë. Dlotego dozvolce mje, żebem z mojimi skrzepjicami i trąbą mogł vanożec po tich błogosłavjonich pjoskach i grivac po rebackjich vsach, pokąd vom Remusa not będze. Vrocę sę na noc vjedno, jak jozc do svoji jomë, jaż będę mogł z njim jisc dalij v svjat. Pon sę smjoł i rzekł:
— Njech tak będze!
Kjej ma sę na noc kładła v łożka do spjiku, Trąba vëbjivszë sę v pjerse jakji tuzin razi, zaczął sę jiscec:
— Boże, będzë mjiłoscevi mje grzesznimu! To cë tu, Remus, je mol, na chternim za żodne grzechë bem nje wostoł anji pocerza. Com sę wurzasł, to wurzasł nigo czornigo jinszta, chturen to żogovkji na podchlasnjicę zbjerô. Bo jakuż chcesz rozeznac, cze to morus z Afrikji, cze czort z pjekła vëpuszczoni, kjej cë to wuczałi człovjek povjodô, a jinszt som je czorni, jak smoła. A kjej ten njibe malorz kol wokna v pałacu! Mjoł pęzle v ręku, ale bełbem z razu przësigł, że to pon Czernjik, jak won to wonge v Zvadze kuntrakt pjisoł. A rovnak won to bëc nji może, bo bełbe sę do naju wodezvoł.
A jô rzekł im sę przeżegnoł:
— I mje won sę zdovoł bëc Czernjikjem podług wurodë.
— A vjidzisz! — przësvjodczeł Trąba. — Czuł jem wod starich ludzi, że są takji, co na kjile molach v jedni godzenje sę pokazac mogą a to gvesno nje za spravą czego dobrigo.
—A mje sę zdaje — rzekł jem — że Smętk chodzi po Kaszubach: tu won maluje, tam pravo vëkłodô, chdze jindze pjisze gazetë i ksążkji, a chdze jindze mjeczem vojuje, ale vjedno na naju njeszczescé i zgubę!
— Pevno tak będze, jak movjisz! — vestchnął Trąba. — Njech Pon Bog mô naju v svoji wopjece!
 




XXXVIII
Korovodë duchóv v dvornjicë Sorbskjigo zomku. Remus sę doznaje, że mô ducha Vjitosłava.
Reno juTrąbë nje beło. Pon Sorbskji wodkozoł mje, żebem przëszedł. Przëjął mje v ti dvornjicë, chdzesma vczora vjidzała nigo malarza. Zimko mu beło gadac ze mną, ale pomału przëvekł. Pokozivoł won mje vjele ksążk i wobrozkóv z dzejóv kaszubskjigo kraju i tak povjodoł:
— Przez całé zëcé moje jô zbjeroł kożdą pamjątkę, kożdą ksążkę, kożdi sprzęt do gromadë, żebe vjedzoł svjat, żesma beła, kjej tu naju nje będze.
A jô rzekł na to:
— Ajô jezdem wudbë, że dlo dzevovanjô drugjich nje not zbjerac tich pamjątk, ale be pokazac je młodim i dzecom, żebe tcelë wojcóv i bëlë jim rovni.
Pon Sorbskji vezdrzoł i pokjivoł głovą:
— Tak i jô mesloł v tvojich latach. Ale wodtąd jô vjidzoł, jak vëmjerała mova nasza, chterna za mojich lôt panovała v ti całi Pomorsce wod Koszalena jaż po Żarnovjiznę i Betovo. V mojich woczach zapodała nasza kaszubskô, jak v povjostce ludovi zaklęti zomk, chturen vëbavjic. chtuż veznje na sę? Belë takji chvjile, żem sę chcoł dac na to, alem sę doznoł: Nje vorto!
Wob tę rozmovę beł veszłi malorz, chturen cecho wusodł przed svojim dużim płotnem. Ale co won tam malovoł, tegom nji mogł vjidzec, bo vjelgji łoża jego płotna stojałë do mje bokjem. Ale mje sę mocko zdovało, że przë beznodzejnich słovach pana, jak won vërzekł: "Nje vorto", v woczach jego jakbe zeloni vjid sę na chvjilę zażeloł, be zaru zgasnąc. A pon pravjił dalij:
— Jô cë povjem, czimu jô cebje v grepje z tvojim tovarzeszem zabroł z drogji. Mojim ludzom to ju njeje dzivno, bo są nałożni, że z drogji zbjerom kaszubskjich ludzi, be mje povjadelë wo starich dzejach, jak lud je sobje wopovjodô, wo dzivnich godkach i bojkach i spjevelë pjesnje i frantovkji. V tim vjelgjim pęku papjoróv na stole, chturen vjidzisz, vszetko to je spjisané. Ale krom tego, co sę pravje teczi cebje, to të mje z wurodą przëboczosz vjadomé skarnje, leno nje vjem czije? I mje tak je, jakbem cebje ju roz vjidzoł, ale nje v tich żorotnich ruchnach, le jako pana.
Po chvjilë vstoł, scignął ze scanë czężkji żelazni szołm, podoł go mje i rzekł:
— Vsadz go na głovę!
Tak jô vsadzoł nen ricerskji szołm na głovę, przëvekłą zveczajno do naszi prosti kapuze. A szołm wod razu przëlnął mje na głovę jak wulani. V ti chvjilë wod stóp do głovë przeszedł mje dzivni wogjiń, jakbe prąd sełë nje z tego svjata. Strzęsło to mną, jak v wogroszce, a samimu mje beło dzivno, że procem voli ręka moja chvitała do levigo boku, jakbe tam nalezc mjała mjecz.
Pon Sorbskji ze mje pozeroł ku potretom na scanje i na wotmjanë ku mje, carł łosenę i porovnjoł. Ku reszce rzekł:
— To to będze!
Vzął mje za rękę i podprovadzeł przed vjelgji wobroz, na chternim jô wuzdrzoł ricerza v zbroji i szołmje. Pod wobrazem na tablicë v dzivnich povëkrąconich literach długji stojoł nadpjis. A pon Sorbskji rzekł:
— Za tim të szlachujesz! Pożdejle! Jô cë zaru rozkaszubję ten nadpjis łacińskji:
— Vjitosłav Joakim, Jaszko Młotk ze Sorbska, skozani v roku Pańskjim tesącznim pjęcsetnim wosemdzesątim przez naszigo pana Barnima Trzënostigo za zbrojné najechanjé mjasta Słavna, przë czim jeden z mjeszczanóv straceł żëcé a kjile czężkji wucerpjelë ranë, na zopłatę pjęc set talaróv grzivnë v czasu szterech tidzenji. Po zajęcu svojich dober gvoli njemożlivoscë zapłacenjô talk vjelgji sumë v tak krotkjim czasu, poszedł z kraju z vjernim sługą Goszkjem ze Zdunóv i vstąpjił ve vojarską służbę do krola polskjigo Stefana Batorego. V jego służbje pod rozkazem hetmana Jana Zamojskjigo pod Pskovem ranjoni, po zavjązanju mjiru wobdarovani majątkjem pod Rigą na Inflancech. Tamże podł smjertelno ranjoni przë rozpravje vojarskji ze zbuńtovanimi mjeszczanami riżkjimi roku Pańskjigo tesącznigo pjęcsetnigo wosemdzesątigo pjątigo. R. I. P. —
Przełożivszë ten nadpjis jesz roz vezdrzoł pon Sorbskji na mje z vjelgą wuvogą i povjedzoł:
— Dzivno, jak të za njim szlachujesz, pokąd mosz ten szołm na głovje. Bo ten szołm nom vjerni Goszk po smjercë svojigo pana jako wostatną pamjątkę wodnjosł.
Wob tę naszę rozmovę malorz z drugjigo kuńca dvornjice ku nama blészczoł dzivnim wokjem. Jakuż uwon rovnak przëboczoł Czernjika! Tak jô zjąl szołm z głovë, a pon Sorbskji rzekł:
— Muszę sę tego doznac! Pożdejle! Muszę cę pokozac mojimu dzecku. Wono mje povje, chto të takji.
Pozdnim vjeczorem nopjervji Trąba sę vroceł. Lecało wod njego gorzołką, ale beł vjesołi i rozprovjoł tak:
— Remus! tam dalij ku morzu to są le same pjoskji i voda. A v checzach sami rebocë. Chovë wonji żodni nje chovją, bo nji mają czim pasc. Bodejże v jedni z nich vsi je krova, ale to takji cudovné bidlę, że bez trovë żije. Vsadzą ji zeloni wokulorë i bidlę żre pjosk, bivszë wudbë, że to trova. Tak mje rzeklë rebocë z nad jezora Sorbskjigo. Ale Złé jich vje, cze to le nje je takji rąganjé. Godką kaszubską le starszi jesz movją, a młodi ju jich nje rozumjeją. Ale jich nogji wostałë kaszubskji i podług naju domoci notë tańcuja, le vjorë jidą. Le te jich vjatrë z morza! Kjejbe wonji njepjilë tak dobri duńskji vodkji, tobe te vjatrë jim gębë vëkrzevjiłë na jeden bok, jak na ten przikłod starnjevkom. A to jô jim vjerzę i ztąd gvesno wode mje leci kąsk gorzołką bo mje jako njenołożnimu tich morskjich vjatróv barżij not lekóv procem krzevi gębje, njiż tuteszim ludzom. Cużbe to beło, kjejbem sę vroceł do cebje z gębą, zamjast pod przërodzonim cnjikjem, sedzącą kol levigo wucha! Cuż të mesloł, jak be jô vëzdrzoł, dącë v moję trąbę! Ale jô sobje poprzësigł: Njigde ju na mojich katolickjich jinsztrumańtach nje grivac njemjeckjich pjesnji. Nje chcołbem vjęcij grzeszec, bo nen czorni wod zbjeranjô żogóvk, choc to le beło rąganjé, jednak mje vjedno na woczë łazi. Nje bełbem sę gvesno wurzasł tak srodze, kjejbem beł mjoł spokojné sumjenjé.
 Tak plestoł Trąba, kąsk podchmjeloni, pokąd jimu spjik nje zamknął woczu i gębë. Ale mje to długo spac nje dało, a kjejjem wusnął, to snjiło mje sę, że v pan cerzu i pod szołmem Vjitosłava Młotka bjiję sę z poganami v dalekjim svjece. Wodecknął jem, njim jesz słonuszko veszło na njebje, i długo wusnac jem nji mogł, jaż nad ranem mje zmorzeło. Społ jem długo do połnjô, a kjoj jem ju beł woblekłi i rozmiszloł co robjic, zdrzącë, że Trąba ju beł dovno na vjatrach morskjich wu rebokóv, naszedł do naszi jizdebkji som pon.
— Remus! — rzekł won. — Dziso pod zochod słuńca jô po cebje przëslę. Ale będzesz dzirżkjigo serca i njiczimu sę dzevjic njebędzesz, bo takô przigoda może le roz jeden v żëcu tobje sę trafji. Ale cuż jô cë tam godom wo dzirżkoscë! Vjidzec, że dobrô krev v tvojich żelach, kjej jes sę tak krotko spravjił z mojim morusem, choc jes beł wudbë, żc to djobeł z pjekła. Jesz won kulavo chodzi. Ale som sobje vjinjen. Njech sę msci na Dcrdze, chturen tero dzeń i noc sedzi nad historicznimi ksążkami, bo so baro nje dovjerzô zańsc tobje na woczë.
Vjeczorcm nalozł jem sę znovu v ni dvornjicë z woknami na jezora i morzé. Przez dużi szibë strzelałë złoti vjidë z daleka ze za morza, chdze ju wutonęło słuńce, wostavjivszë slode dużi wogjiń na njebje. Łuna tego wognja woblevała złotim vjidem stari portretë i vëvobjała tvarze dovnich dam i ricerzi na jav, jaż te na nas zdrzałë jak zevi.
V woknach sedzała panna v suknji  krose morskji fale, v złocanich vłosach, cudovni wurodë a tak subtelnô, że modri żełë przesvjecałë przez skorę na rękach i skarnjach. Pjęknô njebivałą pjęknoscą sedzała tam ta wostatnô panna zMłotkóvSorbskjich, ale dusza moja mje povjedzała, że v nji chorosc sedzi, chterna ji przetnje żëcé v młodich latach. Stari pon Sorbskji sedzoł kol vjelgjigo komina, na chterniin sę poleł wogjiń z kruszkovich szczepóv, chopającë vonją brzadovą na całą dvornjicę. Bo nen vjekovi pon i na młodô panna, to wostatné rozgji jich rodu a krev jich ju beła vëstudzonô. Not jim beło cepła, choc panovało lato.
Daleko wod wokna, v cemnim norce ku dvjerzom, sedzoł cecho malorz v głębokjim skorzannim krzasle. Le jego bjołé v woczach chvjilami załisło a v jego zrenjicach żolelë sę zeloni vjidë, cliterne szłë vstec a vstec ku pannje, sedząci pod woknem. Mje kozoł ponsadnąc kol sebje. Ztąd jô vjidzoł i pannę i malarza i rząd wobrazóv na scanje.
Wob ten czas wogjiń na njebje gusł. Damë i ricerze zdovalë sę cofac za cemnjejącé scanë. Le ztąd, chdze sedzoł malorz, vjid jego woczu jak lisk sprochnjaligo drevna szkleł i szkleł ku pannje. Vjidë v woknje zrobjilë sę bladi i zemni. Płomiń wognja v kominku zbjegoł sę v sobje, jak vjid dopoloni svjece. Sedzelësma vszescë cecho, le pon sę wodezvoł:
— Slavjino, corko moja! Zemno cë?
— Nje, wojcze!
I znovu ceszô sadła v ti vjelgji dvornjicë, jak zapanuje ceszô na szerokjim polu przed burzą i grzemotem. Le zamjast zachmurzałigo njeba nad nami stojdła posova z czężkjich balk, wozdobjonich v njevertazni sztołtë, a zczernjałô wod staroscë. Z nji vjisałë vjelgji rozkoscerzoni, jak pajągji stolemnich sztołtóv, svjecznjikji, a v njich sedzoł całi las bjołich svjec. Ale njicht jich nje kozoł zapolëc. Ku reszce krom bladich dvuch dużich wokjen cemno sę stało v dvornjicë spanjałi, le bladô tvarz pannë, jak z bjołigo kaminja vëcętô, bjeleła sę ku mje. Z cemnjice jesz v kominku żolełë sę resztë vęgla krevavą krosą, a dalij wodedvjerzi łiszczałë vjidem prochna woczë malarza.
Pomału panna zgjęła głovę v teł za sebje na woparcé krzasła. Woczë ji zrobjilë sę dużé i dzevé. Vargoma ruchała chvjilę bez zevu, tej rzekla, jakbe głos szedł z daleka, wod jinszi wosobë:
— Vjidzę!
— Cuż vjidzisz, corko moja?
—  Przez vrzose i pola i lase i bagna i pjoskjem przëmorskjim ku nom na Sorbsku vędruje człovjek żorotni, bjedni a v ruchnach z varpu...
V dolinach ludzkjich psë jego łają, womonë manją, wostë go kolą...
Vcemnjicë jidze, le v njim sę żolą Svarożicovi wogjiń i vjidë...
Won szukô drogji ku zapadłim zomkom, ale chtuż dô mu mjecz i vjid?...
Slode Smętk jidze, ten som, co v dzejach naszich wod kuńca smjerc njosł i pomstę...
Smętk, co mje popchnął. Svjatoborzicę. Krukovę żonę v Henrika łożko i topor wostrzeł, co zrąbjił głovę mojigo męża i krola Ruji...
Smętk, chturen svjętą Stannjicę spoleł Duńczika ręka i gorejącim Svjętovjitovim posągjem svjeceł na bjołé wurzmë svjęti Arkonë...
Smętk, co do bratni podmovjił vojnë Svjętopołkovich na Gduńsku braci, Smętk, co truł ręką vłoskjigo vędra Vartisłavjiczóv...
Co mazoł pamjęc ricerskjich rodóv...,  co zduseł koscoł v Revkoła nogach... co zniszczeł dusze kaszubskji szlachtë... co gasi wognja narodovigo wostatni vjidë...
Smętk slode jidze, jaż zaszlë tu... I szeroko wodemkłimi woczami zdrzało drzevczę na mje:
—Tvojigo gnjozda vesokji progji vjitają cebje a tvojich przodkóv dusze cę vjidzą...
Vstała i vëcignęła ręce. A mje vłose zjeżelë sę na głovje — pjerszi roz v mojim żëcu — bo z nich vjelgjich wobrazóv na scanje jęlë vëstępovac v starodovnich strojach damë i ricerze i chodzec cechim korovodem po vjelgji dvornjicë. Rozeznac beło jich tvarze v cemni komudze, a jô ledvom zatrzimoł vjelgji krzik, kjedem v jedni z dam riccrskjich poznoł wurodę stari Julkji z Garecznjice. Stojała wona tam v starodovni suknji z jedvabju i złota, ale vnet zgasła, jak zemnjica, chterna sę rozpłivô v pjerszi porenk, a ji sztołt i lica szklełë dalij ze złoconich łożóv na scanje. Panna Slavjina, jakbe moje mesle zgodivała, rzekła:
—  Sidonja z rodu Borkóv, rodzonô z matkji Młotkovni! Njedovjinnje wobsądzonô wo sprovadzenjé czarami moru na rod Grifovi, panująci na Pomorzu i v wosemdzesątim roku żëcô mjeczem scętô...
Nje bełbem mogł povjedzec, cze mje sę snjije, cze to java. Ceszô panovała v dvornjicë, a strzod ti cesze prożni lukji v łożach portretóv na scanje wuderzałë woczë, jak wotvarté dvjerze do drugjigo svjata. Le v jednich łożach krom tich, chdze szklelë bladé skarnje Sidonji z rodu Borkóv, mocnimi krosami bjił v cemnosc dvornjice wobroz ricerza. Pon Sorbskji z njego nje spuszczoł woczu, a v ceszë rozległ sę jego głos pitająci:
—  Slavjino, corko moja! Czimuż nje vëstępuje ricerz Vjitosłav, v służbje krola polskjigo Stefana Batorego zabjiti wob czas buntu mjeszczon v Ridze?
Panna Slavjina wobroceła pomału na mje svoje szeroko wodemkłé woczë, vëcignęła rękę ku mje i rzekła:
— Bo won tu!
Przeze mje przeszłë v ti chvjilë skrë, wod chternich roje v woczach załisnęło, jakbe krotko mje klasnął pjorun z njeba. A kjej jem przëszedł do sebje, tej jô poznoł v portrece Vjitosłava ricerza, przed chternim jô vczora stojoł ze szołmem na głovje, maklającë procem voli za mjeczem przë levim boku.
Wodezvoł sę po chvjilë wuroczesto pon Sorbskji:
—  Nje dzevuj sę, brace! Duch ludzkji njesmjertelni vjęcij njiże roz jeden za volą Boską może zińsc na zemję i formovac sobje wurodę całą, chterna jimu służi. Som Pon Bog le vje, czimu të tero v ti żorotni postaceji po zemji chadzac muszisz, a co nogorszé: służëc przegrani spravje!
— Nje służi przegrani spravje! — krziknęła panna Slavjina. — Nje służi przegrani! Przëtim vstała i vëcignęła ręce ku mje. Tak stojala całą chvjilę, jaż pomału zaczęła sę wobracac ku vjelgjimu woknu. Na jego podstavje kożdô linjejô ji skarnji wodrzinała sę, jak z marmuru vëcętô. A jak ju stanęła tvarzą prosto v wokno, jednę rękę vëcignęła ku zochodovji za jezora i morzé i mocnim głosem movjiła tak, że kożdé słovo, jak kamiń czężkji padło na dno moji dusze:
— Ga Łeba mdze na Sorbsko szła  A z Chołmu pjesnjô zgodë gra Ku vschodu tu, na zochod tam,  Po bjołi Hel, po Stopni Kam,
Ga będze v gardła dvoje rzek  Wokręt z chorągvją Grifa bjegł,  A jimu pozdrovjenjé słoł  Wognjistim wokjem Revekoł,
Ga wotrokji Veletóv mdą Strzec wognji, chterne z grobóv żglą, A te jak duna rozdmną sę V płom wod Mutłavë jaż po Vkrę,—
Tej sprovdzi sę kaszubskji mit,  Tej vznjese ksążę Grifa szczit.  A przësągelë v jego znam  Mdą z Helë jaż po Stopni Kam,—
— Njigde! — krziknęło gvołtem z cemnigo kuńca dvornjice. I mrovkji po mje przeszłë wod stopë do głovë, kjej jem vjidzoł, jak vëskoczeł na przodk malorz, chturen po tę chvjilę sedzoł cecho v norce z woczoma szklącimi vjidem prochna.
—Smętk! — krziknęła panna Slavjina i czężko wupadła na krzasło. Gvołtovné krampë jęłë trząscji subtelnim całem. Zervoł sę stari pon Sorbskji dzecku svojimu do pomocë i zaczął vołac na służbę. V ti chvjilë vszeskji svjece sę same wod sebje zapolełë i przerazlevi vjid zaloł tę cechą dvornjicę, v chterni jesz przed chvjilą v ceszi zasvjatovi chodzełë duchë. Ale mje drogę zastąpjił malorz. Njigde won mje sę jesz nje vëdovoł takji podobni Czernjikovji, jak v ti chvjilë.
— Zdrzë! — krziknął do mje i zervoł dużé płotno z wobrazu zaslonjętigo, nad chternim jô go vjidzoł v dnjach zeszlich malującigo.
Njigdem jesz takjigo wurzasu nje doznoł. Mój sen z dzecinnich lôt, kłopotë moji dusze, zviczęztva i zvątpjenjô: tu wone sę stałë zjavą. Nje jak na wobroz, ale jak przez dużé wokno na jakji cuzi svjat jô vjidzoł:
Bjeżała rzeka zelono-modri krose. Po procemnim brzegu szedł v gorę bjołi zomk. Scanë jego sę szklelë kaminjem bjołim jak smjeg. Dach sę vspjeroł na słupach vesokjich, toczonich v złoté podstovkji i złoté głovjice. Brama ze zelono-modrigo przezernigo jak voda kaminja dużim łękjem na ksztołt łóż wobjimala vjerzeje zloté. Do bromë provadzełë stopjenje szerokji i pańskji, krosnimi divanami vëscelone. Przed bromą jak vartarze mocni, cechi a vdałi, stojałë dużé drzeva wobleczoné jigleną zelonoczorną, jakjich jô v żëcu njigde nje vjidzoł. Przed drzevami pjosk sceleł drogę do rzekji a v rzecem wuzdrzoł głovą v dol drugji zomk i drugji drzeva, jak v zvjercadle.
Na brzegu ze złota koruną ve vłosach stojała krolevjonka. Smutno zdrzała ku bjołim murom zomku, bo drogę ji wodgrodzala voda a v vodze Trud i Strach straszlevigo vezdrzenjô. Na procemnim brzegu v bestrich ruchnach sedzała bjałka z nogoma pod sebje jak krovc. Na głovje mjała muckę ze sto zvoneczkami. Snijalë sę ji woczë i gęba. Skarupë ceskającô na vodę krzikała: Njevorto ! Njevorto!
Alc sebjem nje vjidzoł jako małigo knopa, le z boku tirzeło vojsko długjim rzędem na vesokjich konjach ku pomocë krolevjonce. Przez chvjilę mje chdzes zabjeleła tvarz Julkji z Garecznjice i tero jô sę dobroł:
Tec to no vojsko, chternem vjidzoł v Mjirachovskjim lese! Ale nje bełë to ju cenje, ale krosni ricerze i czężkji konje jak grzemot valąci ku wonim wukozkom v rzece. A chtuż to jachoł na przodze? V jedni ręce trzimoł pochodnję gorejącą a v drugji mjecz łiszcząci, jak rozga pjoruna. V stolannim pancerzu jachoł z szołmem na głovje a z wurodë zdrzoł jak Vjitosłav, ricerską smjercą zmarłi v dalekjim kraju. Ale nje, to beł jem jô, — jô som. Verazno czuł jem v woczach vjid moji pochodnji i buchająci z nji wogjiń. A mjecz czężkji vzevoł moc trzimjąci go moji rękji. Buszni z ti mocë, chterna ve mje tkvjiła i za mną szła z grzemotem tesąca konji i zbrojnich ricerzi, valeł jem jak burzô ku rzece. Priskałë przede mną na vszeskji stronë wukozkji ze rzekji, le na brzegu wostala bjałka "Njevorto" i ceskała skarupë, krzikającô:  Njevorto! Njevorlo! A z kożdi skarupë vëszorzeł z wostrimi pazuraini i chcevim krevji peskjem szętoperz, jaż v momańce jich sę zesepało tesące na mje i na moje vojsko. Wobrzedlevi gadë przëpjiłë sę do ricerskjich karkóv i do końskjich grziv, a chdze sadłë, tam ricerz i koń blodł i sę zamjenjoł na bladą cenją. V mojim ręku pochodnjô zgasła, a kjej jem wuczuł, że nje czężi nijev ręku mjecz, vezdrzoł jem na moję zbrojną pravjicę. Tam ju nje beło mjecza. ale trzimoł jem v njich letkji bat, a jô som beł jem małim pasturkjem, chturen boso zdrzoł v gorę v wurodę peszni krolevjonkji i movjił:
— Krolevjonko! Tvój sługa je za małi i za bjedni na taką robotę! Ten szor zjavë i provdë na wotmjanë, wurzas, żol, tesknjączka, bolenjé i zvątpjenjé dusze tak mną strzęsłë, żem wuczuł v głovje szum, jak wod morskjich dun. Vjelgô wobojętnosc i słabota scęłë mje nogji i czuł jem, jak mje żëcé wopuszczô. Ale jesz przez straszni szum v moji głovje wuczuł jem, jak z baro daleka rąganjé njeprzijocela:
—Ha! Vëbavjic chcołbes zapadłi zomk, wodvrocëc koła Smętkovigo vozu! A tu na progu tvoji proce podosz bez ducha! Cuż cë navetk mjecz i vjid, kjej të nji mosz...
Wobudzeł jem sę na łożku, a znani mje dvornjik loł mje gorzołkę do gardła. Nade mną stojoł krom njego Trąba i vołoł, kjej jem voczë wodemknął:
— Bogu chvała! Bogu chvała, żes wożeł, Remus! Poznajesz të mje?
Ale mje wod tego wostrigo trunku cepło przeszło po vszeskjich koscach a ze serca scesnjętigo wulżeło, jakbe mje z njego czężkji kamiń zjął. Vestchnął jem głęboko i sę wobezdrzoł. Stojelë vkoł mje dobri Trąba, dvornjik i filut Derda. Za woknami beła cemnô noc, ale szklełë sę z nocnigo njeba vjeczné gvjozdë.
Porvoł jem sę chiże z łożka. Tej jem sę doznoł, że mje mjelë vamps rozpjęti, be mje cucëc, a tero na pjersë moji sę szkleł znak rodovi Zoborskjich. Muszelë go dozdrzec, ale njicht z njich njic knje rzekł a nomnji Trąba, wo chternigo mje nobarżij chodzeło, żebe go nje vjidzoł. Bjedok gvesno tak beł wurzasłi mojim womglenjim, że na njic vjęcij nje doł boczenjô. Za małą chvjilę ju mje słabosc wodeszła i czuł jem sę mocni.
Derda, chturen wob ten czas z Trąbą muszoł jaką zgodę zrobjic, rzekł:
— Gorzełasta sę gvesno na mje! Ale cze jô nji mjoł provdë, że tu pjekło? Tam z pałacu vësłelë do Lęborka i do Lebë po jednim vozu v szterë konje po doktoróv, bo bjednô panna Slavjina leżi jak bez ducha.
Stari pon Sorbskji przë nji pjiluje i sę strachô. Vszeskjimu vjinjen ten pjekjelnjik malorz, chturen wobjecoł starimu wodemknąc wokno do tego svjata, co sę wotmikô za progjem smjercë. Tak to zaczęłë duchë vanożec po dvornjicach. Ale jô czuł wod ludzi, że tu som Złi kożdi roz kanje na zomkach szlachtë kaszubskji, kjej jakji stari rod vëmrzec mô. Roz bodej przińdze jako malorz, roz jako doktor, roz jako czornokrziżnjik, chturen przëchodni czase vrożi. Malorz tero chdzes przepodł, jak żid po cemnich nocach i njigdze go nji ma.
— Jô tu dłużij svjęligo Mjichała nje vëbędę! — zavołoł dvornjik.
— Jô tu anji pocerza dłużij nje wostanę! — krziknął Trąba. — Jak nje pudzesz ze mną, Remus, to jidę som, chdze mje woczë ponjesą.
— Jô jidę z tobą! — rzekł jem do Trąbë.
— Jidzta z Bogjem! — rzekł Derda. — Jô wostanę, bo chcę tu jesz grzebac v starich szvotołach, co tam pjisané wo naszich dzejach. Jak stari i jego pjeknô corka pudą na drugji svjat, tej tu vszetko njemjeckô zaleje a Njemce svojim zveczajem znjiszczą tu kożdą pamjątkę.
Nad nami szkleł sę sztolt vjelgjigo voza łiszczącimi gvjozdami na njebje a przed nami njizko mrugała zvjerzovô gvjozda, kjej wopusceł naju dvornjik, wodprovadzivszë daleko za folvark. Tak Trąba do mje rzekł:
— Pocuż të tam zdrzisz przed sebje? Ko do dom trzeba nom jisc v stronę procemną wod zvjerzovi gvjozdë. A jô wodrzekł:
— Pudę na nę gvjozdę przed nami, bom przësigł sobje, że duńdę do wostatnich granjic kaszubskji movë.
— V jimję Wojca i Sena... — krziknął Trąba. — Małovjele a bëlëbe naju pjekjelni służkovje na sąd brelë, mało, że cę nje wusmjerceł nen malorz z pjekła, a jesz cebje skora svędzi? Nji mosz të litoscë nad svoją duszą i nad moją?
Ale jô njick nje wodrzekłszë, pchoł svoję karę naprzod v kjerunku, chdzem vjeczorem z vesokjigo wokna pałacovi dvornjice vjidzoł wognjové zorze zasipjającigo słuńca. Wobezdrzoł jem sę za sebje. Jak cemnô wopoka pod njebo sztoperczeł zomk Młotkóv Sorbskjich. V woknach jego żolelë sę vjidë. Tam wostatnich Sorbskjich panóv duchë przodkóv navjedzelë, ale jednim takjim duchem beł jô som, jô bjedni Remus, chturcn tero pchoł v pjosku svoję karę v svjatku wostatnim Kaszubom. Ale v głovje mje sę burzeło, kjej jem so spomjoł ten straszni vjeczor.
Trąba szedł, jiscącë sę za mną przez pjoskji i noc. Jaż jô mu przervoł jego jiscenjé, movjącë:
—Trąbo! Dej poku! Vińdze słuńce i roznekô te czarë. Rągorz Derda gvesno rzekł provdę: Tam slode naju, to pjekło.
 




XXXIX
Remus vëzbivô karę na Łebskjich Błotach v noc Małgorzatë, ale ratuje żëcé Trąbë i svoje.
 
Jutrznjô rożovô malovała njebo za nami nad Sorbskjem, kjej jesma ku reszce wuzdrzała vjelgji vodë jezora. Rega małich rebackjich checzi na kraju rozsepanô sedzała. Ludze pravje vstovelë do robotë, a na nasze pitanjé rzeklë:
— To vjes Żarnovskô, a to vjelgji jezoro zovje sę Łebskjim.
Przez nje płenje rzeka Łeba do Bołtickjigo morzô vëzębjivszë sobje przë mjesce Łebje wuscé do morzô przez dinë morskji. Płinje wona z daleka, a zdroje ji bjiją v Mjirachovskjim lese. Zdrzącë na te vodë, przëboczeł jem sobje, jak jô no z njeboszczikjem krolem jezora po lasach Mjirachovskjich sę taceł i z kompanjiją po roz pjerszi szedł do Vejherova i wuzdrzoł za sobą no vjelgji vojsko cenji, chterno mje na woczë przëszło v ti minjoni straszni nocë v zomku Sorbskjim. Vjelgô tęgota mje sę v sercu wodezvała za njimi minjonimi chvjilami v lese, v chternim jô nocovoł mjedze grobami stolimóv i pjił vodë ze zdrojóv ti vjelgji rzekji; chterna tu stolemnimi falami szeroką v pjoskach vëworaną bramą tonęła v morzu. Rzekł jem tede do Trąbë:
— Chto vje, chdze tu v tich vjelgjich vodach płeną krople, co scekałë z drzév na nasz sicenovi dach mjedze grobami stolimóv v Mjirachovskjim lese?
— Cuż cë do głovë przëszło? — rzckł Trąba markotno. — Njech vodë płeną drogami jakji jim Pon Bog vëmjerzeł. Ale człovjek mô volną volę i może jisc chdze go woczë njesą. A pocuż të mje vleczesz jaż tu, na ten kuńc svjata, tego jô sę doznac nji mogę!
Trąba sę gorzeł, bo ten nocni marsz na njevjadomich drogach a pjoskovatich i czężkjich zmęczeł go dosc tile. Ale i jô czuł wołov v gnotach.
V żevnotę mjoł naju dvornjik wopatrzoné, ale pjic nama sę chcało. Tak ma poszła do małi karczmë, chdzesma kjile rebokóv poznała, z chternimi sę Trąba vdoł v godkę. Wonji wopovjadelë, że jesz za jezorem i za rzeką Pustinką movją naszą movą, navetk jaż po wuscé rzekji Lupavë. Jak sę dovjedzelë, że vjezę tovarë, zlecałë sę bjałkji. Alem vëzbeł le guze, jigłë i njitkji. Mojich ksążk njicht nje chcoł kupjic, bo pjisma naszigo nje bëlë vekłi.
Trąba vëpjivszë z njimi kjile kjeliszkóv, nabroł znovu ducha.
— Remus! — rzekł won — gvesno tu le pjosk i voda v tim dzelu svjata. Ale pokąd wonji mają taką dobrą gorzołkę duńską, nje strachom sę, żebe mje sę pesk nje vëkrzevjił na ksztoł starnjevkjenigo. Tak jô ju z tobą pudę na kuńc kaszubskjigo svjata, le dziso nje vjem, cze strzimom. Gvesno nen czorni wod zbjeranjô żogóvk nje nadarmo nom grozeł. Meszlę, że mje mô zadané, bo nogji mje njesc nje chcą.
— Kjej tak — rzekł jeden z rebokóv — to më możemë vaju przevjezc czołnem do Jizbjic. Bo vedle jezora przez pjoskji i błota droga poprovdze zimkô.
Tak ma jich zgodzeła. Ale muszałasma sę boso zebuc i dużi kavałk jisc v jezoro. Snodkji bo wono takji, że navetk jich letkji czołna nji mogłë dojachac do kraju. Le v żłobje cemnim, chternim Łeba przez jezoro bjeżi, głębjô takô jak noc.
Na małi czołen vnjesłasma moję karę i sadła. Z dvuch rebokóv, chterni naju vjezlë, jeden trzimoł vjosło długji, mocni i gjibkji, chternim won kjerunk dovoł i rovną vogę. Drugji na małim maszce rozpjął żogjel, vetchłszë maszt v kobełę. Ledvo wod kraju a płotno nabrało vjatru i nadęté, jak brzuch vjelgji beczkji, rvało nas v przodk chiżim jak meva bjegjem.
Minąvszë vjelgjim kołem vse Babidoł i Gace — tu Łeba vpłivô v jezoro — lądovelësmë v Jizbjicach. Tu ju wob ten czas naszło połnjé. Vjater wusnął, a zevi wogjiń loł z njeba. Dlotego ma so wudbała wostac ve vsë, jaż sę vjodro wostudzi. Ale ledvjesma zjadła na kraju wobjod z naszi torbë, spjik nas zaczął morzëc, że nje beło radë. Położelësma sę tede pod grzępą i wusnęła.
Słuńce ju nasze cenje vëcigało v njebivało długji sztołtë, kjej jesma wodecknęła. Mjałasma jesz przed nocą duńsc do Kluczëc, a rebocë naju wostrzegelë, żebesma przez Łebskji Błota trzimelë sę szerokji drogji. — Dzivno prędko — rzeklë wonji — njevjadomi drogji tam zabłądzec może i wutonąc v Błoce, tim siadnji, kjej vjater vjeje wod morzô i vodę podnoszô v gorę.
Tede ma sę spjeszeła, żebe przed nocą mjec te błota za sobą. Szerokô droga na nje provadzeła, na chterni dva voze sę vëminąc mogłë. A jak ma z nji zeszła i zbłądzeła, tego jô do dzisodnja vërozumjec nji mogę. Ko krom rebackji wostrzegji ma rovnak z nji zeszła v Błota.
Kjedesma sę tego doznała, szłasma jakąs stegną przez vonjącé wostrą vonją trovë. Gorą trovë chopało gorącim, jak v pjekarnjiku. Chdzes daleko na grądach v błoce stojalë v pojedinkę chałupë bjołé z czornimi poprzek pręgami. To vjązark czernjił sę smołą a glinjanni fachë bjelełë sę vapnem. Żevigo człovjeka vjidzec nje beło, le dalek przode naju małi, vëzdrząci jak chrząszcz, szedł człovjek v spiczastim kłobuku i szerokjim kołnjerzu. Tak ma szła za njim, bivszë wudbë, że won pevno z tuteszich i naju naprovadzi na jaką chatę ludzką. Przërechlivszë kraczajóv, naszłasma ku reszce krocij njego. Ale krom tego stegna zrobjiła sę vjedno vęższô, a co gorszigo, zaczęla sę zibotac pod nogoma.
— Czole, Remus! — rzekł Trąba i sę stanovjił, be wocerac mokleznę z karku i skarnji. — Tu mje sę cos nje vjidzi. Ten tam przode nas, jak mje sę zdaje, zaprovadzi nas do zemni vodë. Wuvożejie: to nje są rebackji ruchna, chterne won na sobjc nosi. Takjich vesokjich kłobukóv i szerokjich kołnjerzi nje not rebokom. Może też to nje je żodna przegrzecha, le jakji jich ksądz abo szkolni. Vjesz të co? Jô na njego zavołom! Choba drogę przez te błota znaje, kjej tak som po njich vanożi.
I zavołoł głosno.
Ten tam przode nas stanął, tuobrocel sę pomału i vezdrzoł.
Ve mje jakbe trzasło! Tec to nje beł njicht jinszi, le ten pjekjelni malorz ze Sorbska!
Trąba sę żegnoł, jakbe chcoł Złego wod sebje wodnekac. Znadz go poznoł też.
Ale mje za ten vstid, chturen won mjedziso v nocë zrobjił, i za nę njeszczestlevą pannę Slavjinę, porvoł takji gorz na njego, żem chiże postavjił karę na stegnje i lecoł na njego. A mesloł jem sobje:
— Pożdejże pjekjelniku! Jô cę za to vszetko v tim torfje vëczapję, że będzesz vëzdrzoł jak jistamantni czort, z chternim gvesno jezdes krevni!
A won stojoł i na mje żdoł. Ale jak jem nadbjegł krotko na kjilkanosce kraczajóv, zasmjoł sę le, jak sę smjeje nocą puszczik v lese, i sunął v chrostë njevjelgji, chterne tam vstron stojałë. Vpodł jem za njim, ale choc wone nje pokrivalë vjększigo molu, jak dużô gburskô wobora, zgjinął won mje z woczu, jakbe go zibjô połkła.
Belo mje tero kąsk vstid moji zapalczivoscë, ale njick nje zbjegło, le vrocëc sę do Trąbë, chturen też ju na mje vołoł. Kjedem naszedł, sedzoł won na moji karze i zdrzoł z wurzasem v woczach na gruńt pod nami, wobrosłi krotką wostrą trovą a plachcami czorni mokrim torfem, z chternigo pod nogoma naszimi i kołami karë vodni vëchodzełë na vjechrz bąble.
— Remus! — rzekł won.— Tero ma wostała sami na tich vjelgjich błotach a jidze noc. Ten tam, co v nim brzidze zgjinął, to nje beł żoden malorz. Jô cë povjem: Nen filut Derda łgoł a rovnak movjił provdę. To tam slode v Sorbsku beło pjekło a jeden z czortóv jego naprovadzeł naju tu na tę straszlevą zibją.
— Zgjinął won mje, jakbe go zemja połkła — rzekł jem.— A przedtim rozesmjoł sę smjechem pjekjelnim. Dzivno to barzo, choc bełbem po vczoraszim mjoł vjedzec, że lepji z njim nji mjec spravë.
—Jô jego rągająci rzechot czuł — rzekł Trąba. — Przeszło mje, jak krzik sovë v nocë. Won tu naju na njeszczescé naprovadzeł chcąci. Przëzdrzële sę tvoji karze! Po poł koła i pokuńc podpór wona ju zagrądzonô. A ma sami po kostkji stojima v mule. To naju skuseło na zibjącé Błota! Gorą je narva trovë, pod nją skora torfu a pod torfem muł. V njim ma sę zapadnjima, jak kaminje, żeli Pon Bog nom nje zesle retunku.
Provdę movjił muj tovarzesz. Nogorżij, że słuńce, czervjoné jak rozpolonô kula, tonęło ju za dalekjim rębem zemji. A za njim szła noc, chterna przëgasała dnjovi vjidë i szarą komudę zacigała na tich zibjach bcz kuńca.  Rozumjoł jô że trzeba chcącë njechcącë dalij na jakji suchi mol, chdze besma mogła dożdac novigo dnja.
—Trąbo! — rzekł jem. — V Bogu nodzeja! Zlez z moji karë i pochadej za mną, pokąd sę nje scemnjeje. V nich chrostach, chdze mje nen pjekjelni malorz zgjinął zdaje mje sę bëc vjększi kavał grądu.
—Vszetko mje jedno! — rzekł  Trąba. — Volę nocovac v tovarzestvje samigo Smętka, njiże wutonąc v tim torfje i stanąc przed svjętim Pjotrem całi wumorusani jak wotrok pjekła. Mogłbe v prędkoscë njc poznac, że to jô, Trąba z Lipna, i kopnąc nogą do pjekjelnich wotchłanji. Tak le przez njeboczenjé. A chtużbe za mną sunął, żebe mje vëdobëc?
Mjedze chrostami, chterne wobjimałë le tile gruńtu, jak njevjelgô gburskô wobora, przeszukoł jem jesz roz kożdi mol za nim njezbednim malarzem. Ale prożno. Gruńt sę tu zdovoł plachcami dosc cvjardi, ale ve vjele molach torf przezeroł przez kępë, wobrosłé trovą. Vëszukałasma sobje nocechszi norcik pod krzami, wustavjiłasma karę, sadła na nji i przemiszlała.
Dalij jisc nje beło sposobu, bo chiżim krokjem noc nachodzeła svjat. Njebo jęło pobjegac czorną łavą chmur, chterne tak chiże zajęłë wono wod kuńca do kuńca, jakbe jakji njeżeczni duchë spjeszno chcelë nas na tich błotach przëkrëc czorną płachtą. Le pod vschod słuńca, zkądesma przëszła, vązkji pas vjidni stojoł długji czas. Pod nen pas vjidiu vjidzec beło, jak długji łodegji trovë trzęsłë sę ve vjatrze, chturen nachodzeł na letkjich nogach wod morzô. Ale jak i tam chmurë zeszłë już na zemję, tej nom sę zdovało, jakbe chcałë spadnąc i nas svojim czężorem przetłoczëc. Z Błot szła na nas jakbe z varu ropa a moklezna cekła z nas, choc sedzałasma cecho, jak mesze.
Procem svojimu przërodzenju Trąba njick nje movjił, le zdrzoł ku zemji, jakbe sę strachoł wobrocëc woczë na tę cemną noc vkoł naju. A jô czuł v duszë, że tu błądzi Smutk i Wurzas i że tu nje dobrze ludzom nocovac.
Pevné dlo mje beło, że z tich czężkjich chmur vjelgji deszcz spadnje. Dlotegomsę zervoł i rzekł doTrąbë:
— Czole Trąbo! Zebe naju deszcz nje przemoczeł, lepji zbudujma so zavczas dach nad głovą. Kjej jem jesz vanożeł z njeboszczikjem krolem jezora po Mjirachovskjim lese, zbudovalësma sobje dach z vjetvji i sicenë jezorni.Tu tego nji ma, ale cenkji vjetvje krzóv mogą nom dac jistno dobré poszecé. Nolepji pod krzem karę wustavjic nogoma do gorë, przëkrëc ję i przeplesc galęzami. Jak sę pod nją scesnjema dobrze do gromadë, to jednak kask wochronë będze,
Trąba sę zaru vzął do vëcinanjô cenkjich vjetev chrostu, a jô karę vëvroceł do gorë. Pakę z tovarem i ksążkami, wovinjętą v dechtovné płotno, położeł jem na spodk. Trąba, scinając i censzé gałąze i grebą trovę, rzekł:
— Vjele jô nodzeji do ti naszi chahipë nji mom. Volołbem, żebe tvoja kara beła czołnem. Bo jak morzé tu vodë nanekô a chmurë z gorë deszczem popravją, tej to całé Błoto będze jednim jezorem. Cuż nom pomoże dach nad głovą, kjej po szeję będzemë sedzała v vodze.
— Będze, jak Bog dô! — rzekł jem. I tak v ti cemnoscë ma dvaji wopuszczoni ludze szekovelësma sobje na trzęsaci zibji nocną leżę...
Vjater wusnął. Pjerszé krople deszczu spadłë. Za njimi ze szerokjim szumem vëlała sę fala z njeba.
Podlazłasma pod naju dach. Tak cemno sę zrobjiło, że le tikającë sę łokcami mogłasma sę doznac, że jesma v gromadze.
— Czo! — rzekł Trąba. — Jak to dudnji po naszim dachu! Długo won nje strzimô Ale chcołbem z gorë zmoknąc do wostatni njitkji, kjejbe le z dołu nje przëszła voda. Czuł të, jak to przez szunijenjé deszczu tam reczi? To ruchô sę morzé, vołającë tesącami gordzeli svojich dun, chterne wono nekô do jezora Łebskjigo. A to je posle dalij na te Błota. Tej më popłinjemë.
— Tak chiże choba voda sę nje podnjese!
— Dołbe Bog! Ale pokąd të tam v nim zaczarovanim zomku wu pana Sorbskjigo sedzoł, jô godoł z rebokami. A ti mje povjadelë, że te Łebskji Błota są zdradné.
Nje vdarzę so dobrze, jak długo nen deszcz loł. Ku reszce jednak, jak ma ju krom dachu przemokła dó dzesąti njitkji, woprzestało padac, a vjater zacząl vërivac dużi szvotołë z chmur, przez chterne tu i tam zaszklełë gvjozdë Ale ten som vjoter znoszoł do naszich wuszu coroz mocnjejszé granjé morzô. V słabim vjidze gvjôzd szklełë sę szerokji plutë vodë na trzęsavjiskach. Wod czasu do czasu z głębji Błota vëdobivalo sę dlugji czężkji stękanjé, jakbe stolim głębok zatopjoni chcoł dechu v pjerse nabrac. Po pjekleznje, chterna przed deszczem z naju toczeła strugji potu, vjater vëznobjił vszetko cepło, jak z wodemkłi jizbë, aż mokré nasze ruchna zaczęłë przëlegac lodem do skorë.
— Remus — rzekł Trąba, dreżące wod zibu. — Żebe przënomnji do rena dożdac, bo mje sę zdaje, że tu pod nami sę gruńt ziboce.
I mje sę tak zdovało. Po chvjilë Trąba pitoł:
— Jakuż to może bëc godzena?
— Podług moji wudbë to ju muszi bëc kol połnjé nocë.
Strząsł sę Trąba i rzekł:
— To czas, chdze rożni njedobri duchë mają svoję pojigę. Czuł të, jak tam te psë wujodają?
Jô nadsłuchivoł. Przez vjater i szum morzô verazno czuc beło wujodanjé psóv, jakbe całi zgraji.
— Może tu njedalek jednak ludze mjeszkają! — pomesloł jem sobje i rzekł jem to do Trąbë.
Ale won krąceł głovą:
— Tak nje szczekają psë z gburskji woborë. To będze znovu jakô nocnô womona i gvesno njic dobrigo.
Na chvjilę to psóv wujodanjé woprzestało a ma vëstovjała wuszë, cze sę znovu czuc nje dô. Nje długo też a szczekanjé sę rozlegało znovu, ale vjele krocij nas i głosnji. Patrzałasma wostrima woczoma v tę nocną pustą, po chterni tero vjater szarpoł zemnjice, krąceł je v dzivni sztołtë i nekoł tam, zkąd Łeba szła. Wujodanjé psóv ju vjęcij nje woprzestało. Grało wono dalek i szerok po błotach, jakbe chto calé karno psóv z lińcuszka spusceł. A nachodzeło czim dłużij, tim bliżij. V tim z nich potarganich zemnjic vëdobivô sę postacejô dużô, jakbe głovą sigała chmur i długjimi krokoma v njebivałim pospjechu nekô njedalek wod naszich chrostóv v gromadze ze mgłami ku Łebje. Długji kolnjerz jak skrzidła szętoperza z plecóv wukozkji szętoleł sę ve vjetrze a vesokji kłobuk spiczasti zakrivoł głovę.
— To nen pjekjelni malorz ze Sorbska! — strzeleło mje do głovë. Ale won nekoł, jakbe za njim gonjilë, le rzechotanjé sę rozległo, jak mijoł nas. Za njim też gonjiło njcpotemu. Rożni zvjerz dzekji: Jeleń njebivałi vjelgoscë, rogji na plece a nozdrza ku gvjozdom, nekoł jak szoloni gorą straszni zibji. Za njim nekałë dzekji, łiszcząci bjołimi kłami, z pjenjizną bjołą z peskóv cckącą. Za dzekjim zvjerzem gnałë łagodné sarnë, lëse, zajkji, vjilkji. Za njimi zgraja psóv. Zibotoł sę pod nami gruńt, ale tam, chdze nen zvjerz nekoł, tam anji voda pod njirn njc priskała Za zvjerzem natirzeła na vjelgjim konju postacejô njevjastë. Vłose ji czesoł vjater, a ve vjidze gvjôzd szkleła na ji głovje małô koruna złotô. Nad nją vesoko v chmurach plenął skrzidlati smok: skrzidła rozpjęté szeroko, jakbe njimi przëkrëc chcoł tę całą pustą. Slode cignął wogon rebji, długji, a pod jego skrzidłami i wogonem nekało vojsko zbrojnich ludzi vjechrzem i pjechti z trzoskjem, gvjizdem i szorem. Tak chiże ta zjava kanęła na Błotach i zgjinęła na vschodze, chdze porene mjało vińsc słuńce, żem ledvje sę przëzdrzoł a ju ji nje beło. Alem to vjidzoł dobrze, że anji voda pod tą zgrają nje priskała, anji trova sę nje zgjinęła pod kopetami konji. Le na gvołt trzęsavjisko sę zazibotało. Strząsł sę gruńt pod nami, a vjelgô fala vodë przelała sę przez nasze legovjisko. Przelała sę i wupłinęła nazod.
— Cuż to beło?— szeptoł Trąba, dużi na mje robjącë woczë Tec to kraj womon i czaróv! Remus, żeli ma tu żevi vińdzema, to jakji dobri nasz patron v njebje mô nad nami zlitovanjé. Jak ta fala vodë będze vjęcij razi zachodzeła, to naju spłocze v torfë i mulë. Jak meslisz? Czebe nje vząc na pomoc moji kanonë?
Przëboczeł mje sę v ti czężkji chvjilë stari nasz Mjichoł na pustkovju, jak won tam za mojich młodich lôt na zemę i mroz trąbjic vekł na zbłądzonigo. Tak rzekł jem do Trąbë:
— Grej! — Może rovnak chdze wuczują ludze, chternim vjadomi sposob vëdostanjô sę z tich czornich zaczarovanich Błot.
I Trąba zaczął dąc svoję zveczajną pjesnją wo wopjece Boskji. Groł ję jak potężną modlitvę v tim jinnovjerczim kraju na te straszné trzęsavjiska, pełne womon i wurzasu.
Groł ję i groł, ale njick sę nje wodezvało krom czężkjigo stękanjô z pod zibji, rëku dalekjich dun morskjich i pluskanjô vodë naszich nóg.
Wodpoczął chvjilę i groł dalij, jaż mu ku reszce żodnigo dechu v pjersach nje zbjegło. Tej sodł smutni i zvątpjałi na przevroconi karze i rzekł:
— Sadnji też, Remus! Pocuż sobje mosz nogji moczëc przed smjercą. Do rena ten torf naju połknje. Nje vjidzoł të, jak ta czornô voda zalała ju ten całi nasz brzidovi wostrov? Wona jidze coroz veżij, jak v tonącim wokręce.
Trąba mjoł provdę. Ale mje nje beło njijak do smjercë. Rozzeroł jem sę na vszeskji stronë, jaż ku reszce mje sę zdovało, że vjidzę nizko nad błotami a daleko szętoląci sę małi vjid, jakbe człovjek jakji njosł latarnją. Pokozol jem Trabje, chturen zaru nabroł vjarë. Ale rzekł z vatpjenjim:
— Żeli to nje je znovu jakô przegrzecha, to mogłbe to bëc człovjek z latornją!
I zaczął dąc v svoję trąbę z novą sełą. Na rozdzerająci zev trąbë vjid sę zaczął zibotac, jakbe chto dovoł znak, że czuje. Trąba na chvjilkę woprzestoł i rzekł, sapjacë wod wumęczenjô:
— Przeżegnejże to, Remus! A żeli to strzimje i nje wuńdze, tej to poprovdze może bëc człovjek, co nom na retunk jidze.
Jô zrobjił jak Trąba radzeł. Ale przeżegnanjé krziżem svjętim tego nje wodnekało. Tak Trąba dął dalij.
Ale jô so wuvożoł, że timu tam z vjidem zimko będze nańsc, bo vjater nekoł zev Trąbovigo granjô v pustą i muszoł milëc nigo z latarnją. Tak jô so przëboczeł, że mjedze mojimi tovarami mom też sarkovi szvebelkji, chterne nastałë po francuzkji vojnje i po mjastach ju zastępovałë dovné krzosedła. Wodemknął jem tede moję pakę, be vząci zapolëc, chocbe jednę z mojich ksążk, cobe na vjid vëtrafjił, chto narna chce pomoc. Na szczescé płotno beło tak dechtovné, że paka njick nje zamokła. Vëdobeł jem tede szvebelkji a potim jednę ksążkę. Przë vjidze szvebelka vjidzoł jem, że ksążka naznaczonô na spolenjé beła jedną z tich, chternąm pjerszi roz v żëcu v chlevje za knopa pod huchającimi nozdrami Lize i Gnjadigo czetivoł nocami: Ksążkę wo Genovefje.
— Pjerszi vjid wod cebje, ksążeczko, do mje szedł za dzecinnich lôt! — rzekł jem do sebje. — A tero, kjej cebje dom na wogjiń do pożercô, może mje wuratujesz żëcé.
I vzął jem i zapoleł ksążkę wo Genovefje. Vjater dmuchnął v rozvjané kartë, a jô za wokłodkji vesoko podnjosł polącą ksążkę nad głovą i vëvijol nją jak pochodnją.
Na to chiże zbliżała sę latarnjô, a za chvjilę ma vëczuła zev:
— Hallo!
— Hallo! — wodkrziknęłasma z Trąbą v gromadze. Njedługo a dva vesokji cenje kanęłë njedalek.
— Rebocë! — rzekł Trąba. Anjoł Stroż jich sprovadzeł.
Ale wonji nje szlë prosto na nas, le robjilë dzivné koła, skoczącë wod kępë do kępë. Jak naszlë krotko, tej poznałasma dvuch dużich chłopóv v długjich rebackjich botach i smolonich zidvestrach na głovach, z chternich jeden sę wodezvoł:
— Va zablądzeła v błotach?
— Jak va vjidzita! rzekł Trąba.
— To va muszita bëc z dalekjich stron, bo z naszich njicht v noc Małgorzatë nje zadołbe so drogji przez Błota. Szczescé vasze, że ma czuła vaju trąbjenjé, bo vjater jidze wod morzô a voda sę do rena podnjesejesz veżij. Wutonęłabesta bez retunku. A tero pojta za nami!
 Tak jô przevrocel moję karę, be ję pchac za njimi. Ale rebok rzekł:
— Z tvoją karą, brace, të njinja przez te błota sę nje przedostanjesz. To le so vëbji z głovë. Chocbes ję vzął na plece, nje dosz radë. Błota muszą mjec svoję wofjarę. Njech połkną karę, chterną możesz sobje novą kupjic, a ratuj żëcé, chternigo nje kupjisz. Przë tim mogłbes i naju zgubjic. I tak będzesz sę mokł, njim duńdzcs na cvjardi gruńt.
Żol mje beło karë, chterna mje tile lôt służeła vjerno. Ta, na chternim vozeł po kraju kaszubskjim moje ksążkji, mjała tero wutonąc v tich strasznich Błotach! Choc to le sprzęt bez dusze, jednak mje serce scesnęło, kjej jem zjął moję pakę z nji, vzął na plece i dążeł slode rebokóv. Gvesno to vjęcij njiż godzena wuszła, njimësma za naszimi przevodzcami, skokającë z kępë na kępę zaszła do chałupë, chterni bjołi scanë svjecełë sę z czorno sztrechovanigo smołą vjązarka.
Pokozelë nom v chałupje kupę suchi trovë morskji i rzeklë:
—Tu legnjita!
Tej delë nom porę płoszczóv rebackjich na przëkrëcé. Płoszcze te vonjiłë smołą i cvjardo sę chvitałë, jak dele, ale v naszim stanje mjilszi wone nom bełë, njiże puchové pjerzenë. Podzękovałasma Panu Bogu i naszim wosvobodzicelom i wusnęłasma przë dalekjim granju morzô, chterno nekało svoje dunë v ląd i zalevało straszné Błota Łebskji.
 


XL
Remus sę modli ve Zmartvichvstanjé na gorze Revekole i je svjodkjem jak pjorun Boskji poli wostatni koscoł kaszubskji na Pomorsce.
Do rena jô wodecknął i zdrzoł z moji leże vkoło. V jizbje, chdzesma spała, nje beło żodni posovë, ale mogł jem dozdrzec jaż pod kozłë, przëkrëti siceną morską zamjast słomë. Pod dachem vjisałë jadra. Pod scaną wobskocała bjałka wogjiń na wognjisku, nad chternim stojoł komin. Nje szedł ten komin przez dach jak wu nas, ale beł wucęti v ti viżavje, chdze mjałabe bëc posova. Z njego dim vëchodzeł pod dach i zabavjivszë sę tam, vędzeł sece i norzędza rebackji pod poszëcim povjeszoné, njim nje vekleszczeł sę na dvor z jednigo i drugjigo kuńca dachu.
Kjej Trąba wodecknął, dogadałasma sę z rebokami dobrze. Ale dzecë na nas zdrzałë njick nje rozumjejącë. Rzekł rebok jiscącë sę do naju:
—  Dzeckom naszim nje dozvolają v szkole movjic naszą kaszubską godką. V cerkvjach ju dovno nobożeństva kaszubskji vëgasilë. Le v Głovczecach jesz dlo starich ludzi wodprovjelë kaszubskji, a jak më tu rzeczemë, słovjińskji nobożeństvo. Ale wostatni njedzelë ksądzz apovjedzoł, że wono sę vjęcij wodbivac nje będze.
Płacz beł wu starich, ale to spravë nje wotmjenji. Listë jich kaszubskji dadzą jim v trumę i przësepją zemją, pod chterną zgnjiją wostatné pamjątkji kaszubskji na ti zemji, jakbe je zasepałë vędrującé dinë. Godka nasza jesz żije tu i za Pustinką po Gardzkji jezoro, ale jak wona nji mô wumrzec, kjej anji przed panem, anji przed szkolnim, anji navetk przed Panem Bogjem nje popłocô.
Przeszłasma wurzas i zvątpjenjé v ti dziseszi nocë na Łebskjim Błoce. Ale ten som wurzas i to same zvątpjenjé chveceło mje za serce, czującigo taką godkę reboka. Vëzbełjem vszetką wodvogę i bełbem v ti chvjilë zavroceł do dom, kjejbe nje słovo, chternem doł wumjerającimu na Lipińskjich Pustkach.
Trąba, skorno czuł, że momë jisc jesz dalij, zacząl płakac, czegom jesz njigde wu njego nje vjidzoł. Trzimało go to na moje dzevovanjé dosc długo. Ale jak sę vëpłakoł, wocarł woczë i rzekł, jakbe zgodivoł moje mesle:
—  Nje vjem poprovdze, Remus, czemu mje sę tak czężko zrobjiło. Może z ti prziczinë, że të vëzdrzisz bez tvoji kare, jakbe njico z cebje wubeło. Mogłbem rzec, zdrzącë na cebje, że stoji przede mną cuzi człovjek. Ale dzeń vjidni. Womonë nocë nekałë precz. Możebe ti potcevi rebocë pomoglë nom vëszukac karę i ję vëcignąc z Błota.
—  Bronji Bog! rzekł rebok i podnjosł rękę. Chto wostavji co v Błoce v nocë, kjej gonji Małgorzata ten po to nje jidze. Prożno be beło! Dejadej vaszę karę ju połknęło Błoto a połknje i vaju, kjejbesta sę zasadzeła vëdrzec mu wofjarę!
Zjadłasma i z njimi podwobjod vëdobivszë naszę żevnotę vënjesłą ze Sorbska. Wonji njedelë sę roczëc, bo jich vłosné jodło je barzo prosté. Ale krom tego są vesokji wurodë i mocnigo gnota.
Przez rzekę Pustinkę pokozelë nom drogę. Dzeli wona dvje rozgji Kaszubóv: tich, chternich zovją Kabotkami, wod tich, co nad jezorem Garneńskjim żiją i zvją sę Słovjińcami. Jesz długo beło do połnjô, kjej jesma stanęła v Kluczecach. Vjes vëzdrzała z daleka, jakbe karno vjelgjich vołóv v pjoskach wusadło do dzegvjenjô i podnjesło rogati łbë do gorë. Takji vjelgji i sztołtu rogóv są vjetrznjokji, krziżująci sę na szczitach chat tam, chdze wu naju poszivork przebjijô svój drevjanni sztołt.
Tego samigo dnja jesz stanęłessma v Smołdzińskjim koscele, wo chternirn mje pon Sorbskji wopovjodoł. Długo jô stojoł i zdrzoł na wobroz vjelgjigo Mostnjika, chturen tu zakłodoł svój koscoł slovjińskji. Le ta jego vjelgô wudba nji mogła tu vjecznigo korzinja zapuscëc, bo nje dostovało ji wopjekji naju svjętigo koscoła povszechnigo.
Nad koscołem vesokô jak gora pamjętnô, wusepanô przez stolimóv, stoji gora Revekoł. Jak sreberni pas wobjimô ji fudamańta szerokô rzeka Lupava. Na vschod i zochod słuńca, na nort i połnjé vjidzec rozcignjęti kraj mjedze łebą i Lupavą. Wod nortu bez kuńca cignje sę morzé, wodgrodzoné dinami, jak srebernim murem wod njewubetnich vód morskjich. Ku lądom szedł dim z dachóv chędogjich budinkóv procovjitich ludzi ze Smołdzin i vjosk i posodłovji v gorę żinijovatigo żłobu rzekji Lupavë. Njebo pozerało słonecznim wokjern, jakbe sę redovało nad tim kvitnącim krajem. Ale moja dusza płakała jako na smętorzu mojich braci.
V tim Trąba, sedząci na zemji, tak przemovjił:
— Remus! Gvesno Bog dobri kozoł stolimom tę gorę wusepac, żebe ztąd ludze moglë podzevovac sę, jak pjękną tę zemję stvorzeł i woporządzeł. Ale jô, zamjast na ten pjękni kraj, vjedno patrzec muszę na cebje. Cuż të jezdes bez tvoji karë! Płakac bem mogł! To beła tvoji jistnoscë jedna połova. Vëzbevszë ję, sładno vëzbędzesz sę i drugji połovë i będze po tobje. Tak jô cë movję: Navrocma do dom! Bo jô mom też duszę na reminju!
Na to jô rzekł:
—  Dziso vëspjima sę v Smołdzenach a reno zavrocema do dom.
—  Tede to dobri traf, że cę jesz roz vjidzę, brace, — rzekł chtos slode mje. Kjej jem sę ze zdzevjenjim wobroceł, stojoł przede mną pon Sorbskji a za njim Derda.
— Vzął jes sę i szedł po ni straszni nocë! rzekł pon Sorbskji. Ale boczë: Ma tam są tego nołożni. Chdze vëmjerają ludze i rodë, tam vjedno co strasznigo sę dzeje. A ma ze smjercą v woczach moma procem tich straszlivosci vjęcij selë njiże zdrovi njibe ludze.
Ale Trąba, chturen sę bojoł, żebe mje nazod do Sorbska nje namovjilë, chiże jął movjic do pana:
— Vjelmożni panje! V tim momance doł mje Remus przërzeczenjé, że navroci ze mną v gromadze do dom. Vejcele: Karę jimu połknęłë Łebskji Błota, a cuż won znaczi bez svoji karë? Tile, co koń bez wogona. Do negji sę zatraci, kjej jesz dlużij tu vanożec będze.
Rzekł mu na to Derda :
— To też pon nje chcoł vaju zatrzimac, le Remusa wo njico pitac. Nje bój sę muzikańce! Chto sę roz z pjekła vëdostoł, tego drugji roz tam nje chcą. Boczë: Nen czorni wod żogóvk zbjeranjô jesz kulavo chodzi, a nen malorz przepodł i zgjinął, jak żid po cemnich nocach.
— Nje zgjinął won ! — wodrzekł Trąba. — Bo ma go vjidzała na Łebskjich Błotach! Ale pon do mje sę wodezvoł:
— Moje dzecko tero, choc wostało doma, patrzi i nas vjidzi. Povjodało mje wo vaszich drogach i przepravach. Takji żorotni i bjedni, rovnak jezdes mojigo rodu i ricerskjigo ducha. A znak ricerskji na tvoji pjersë vjidzoł tu pon Derda, jak cebje cucilë wu dvornjika po ni straszni nocë. Proszę cę, pokoż mje ten znak!
Tak jô rozpjął vamps i zjął ze szeji znak rodóv Zoborskjich. A pon vzął go do rękji i z vjelgą wuvogą jął go wobzerac. Ku reszce rzekł:
— Takji znak nosilë polskji ricerze na zbrojach a zvelë go ringrafem. Mój przodk Vjitosłav noseł ten znak ve vojnje na Moskolóv, a że to jego ringraf, wo tim svjodczi herb nasz, vëreti na telni stronje. Zdrzë: młotk a po wobu stronach po jedni leliji. Risunk ju srodze skażoni,  ale rozeznac sę daje... Vjidzoł jes na portrece mojigo przodka Vjitosłava v dvornjice ringraf takji. Pamjęc v naszim rodze njese, że svój ringraf won doł v dorunku ricerzovji polskjimu, chturen mu żëcé retovoł v bjitvje. Rzeczë mje, przijacelu: Zkąd të vzął v spodku ten ricerskji znak?
Jô wodrzekł:
— Nje vzął jem go v spodku po starszich, bo nje znoł jem njigde anji matkji anji wojca. Serota, dostoł jem sę do gbura na pustkovjé, chdze mje vëchovelë na parobka. Ale seła mocnjejszô vënekała mje v svjat. A ten ricerskji znak doł mje na vłosnosc człovjek barzo njeszczestlevi v godzenje smjercë a z njim zlecenjé czężkji.
— Żeli tak, to ringraf vroceł na pjerse vłoscicela, a zlecenjé vëpełnjic będzesz muszoł, chocbes mjoł przë tim duszę stracëc!
Ale mje wob nę całą rozmovę v głovje zaczęło szumjec jak v boru, kjej v njim jidze zimkovi vjater. Prąd skri mje przechodzeł, jak v nen czas, kjedem v zomku Sorbskjirn vsadzeł na głovę szołm Vjitosłavovi. Z głębji dusze vëszło i zazdrzało mje do woczu pitanjé:
— Czim i kjim të poprovdze jezdes, Remusu?
Njim zeszłasma z gorë, pon Sorbskji jesz roz wobroceł woczë v stronę, chdze srebernô stążka Lupavë łączeła sę z Garneńskjim jezorem. Rzekł:
— Za gorë i rzekji mesle moje lotą po bjołé wopokji Arkonë. Przegrałasma vojnę tesącletną i tam po za sobą wostavjiłasma grobë przodkóv naszich. Klęknjijina i zmovma pocerz za wumarłich.
Jô kląkł i povjedzoł:
— Będę proseł Boga wo jich zmortvichvstanjé! A Derda, ten smjeszni i vjedno kumrë mająci v głovje, stanął połen statecznoscë, vëcignął rękę v stronę, zkąd płinęła Leba, i rzckł mocnim głosem:
— Tam stoja nasze szańce, a z njich më woddobędzemë, co nasze!
V Smołdzenoch pon Sorbskji nom kozoł vëszukac kvaterë. Przëszedł do nas Derda jesz przed nocą i godoł, żebesma sę z njimi zabrała v gromadze do Sorbska, bo pon v porę dobrich konji przëjachoł. Ale Trąba, chturen nji mogł zaboczëc że mu sę Derda no v Sorbsku przedstavjił jako czort na wurlopje, vesoko podnjosł ręce nad głovą, zacząl sę jiscec i zarzekac, że żodną mjarą nje pojadze.
— Volę mjetelok i grulkę Trąbjinë, Remus. A żeli mje wob drogę do tich błogosłavjonich norzędzi bjałkovskjich Złé veznje, tak të będzesz mje mjoł na sumjenju!
Tak jô mu przërzekł, że sę nje vrocę do Sorbska, choc krom vszetkjigo dusza moja mje tam cignęła.
Pana Sorbskjigojem vjidzoł reno wostatniroz. Won, takji pon vjelgji, mje bjednigo człovjeka wuscesnął za szeję, jak brata, a na woddzękovanjé povjedzoł:
—  Bjedni jezdes a krevji ricerskji. Dlotego też zgjinjesz jak nasze rodë kaszubskji v daremni valce wo zaklęti zomk. Dzivné są drogji Boskji!
Kjej jesma z jednigo kuńca z Trabą wostavjiła Smołdzenë, be jisc v stronę Głovczëc, z drugjigo kuńca v stronę Jizbjic z Derdą jachoł pon Sorbskji. Traba sę za njimi wobrocoł i żegnoł krziżem svjętim, pokąd jich mogł dozdrzec. A jak jich ju połknęła chmura kurzu na drodze, vestchnął i rzekł:
— Kamiń mje ze serca spodł. Bo mje stracli beło żebe cę znovu nje namovjilë do nigo pjekla. Mje vjedno sę mekci, że i ten potcevi Derda i nen czorni wod żogóvk zbjeranjô, nje rzekłszë wo samim panu, są vszescë v jakjichs kantrach z njedobrimi mocami. Ach Remus! Jak jô będę szczestlevi przë pjerszim klasnjęcu mjeteloka na chrzebce mojim! A chocbe to dało guz, jak głova novonarodzonigo dzecka!
Kjej jesma na drugji dzeń z daleka wuzdrzała zvonnjicę koscoła Głovczeckjigo, słuńce ju mjało za sobą vjęcij njiże połovę svoji drogji. Żevi wogjiń loł z njeba, a z daleka trząsł vjodrem dudnjąci jak z pod zemji grzemot. Na ten koscoł, z chternigo vënekelë dopjero naszę movę, woczë moje mje provadzełë. Naszedłszë, vjidzoł jem, że bełve vjązark z dużich camróv budovani. Vkoł njego rozłożeł sę smętorz dużi, pełen grobóv. Ale poznac beło dobrze, chdze nasz kaszubskji svjat sę chovoł, a chdze novotni potomcë do zemji sę kłedlë. Bo v ti stari kaszubskji połovje smętorza kvjitłë kvjotkji te same, co wu naju na vsë przed woknami chat ve vjeskjich wogrodach. Z lasu kvjotkóv strzelałë v gorę krziże, v dzivni sztoltë zeżelaza vëkuti, abo z drzeva vëczosané tablice i timiż krosami malované ludzką ręką, jakjimi Pon Bog przëwoblekł te samorodni kvjotkji na grobach V novotni połovje smętorza czorni krziże, z njemjeckjimi nadpjisami v regji jak vojsko wustavjoni: to ju beło cuzé. Bliżij pod koscołem, chturen na ten njemjeckji porządk patrzeł, jak kokosza, chterna cuzé ptastvo vësedzała, pesznjiłë sę grobové kaplice vjelgjich i możnich rodóv kaszubskjich. Wod nachodząci burze robjiło sę tak cemno, żem le z vjelgą starą mogł vëczetac jich mjona. Na njemjecką pokrąconé czetoł jô tam przezvjiska kaszubskjigo ricerstva: Będzemiróv, Domarusóv, Borkóv, Żiżeviczóv, Vjilkóv, Stojentinóv, Rekovóv, Zastrovóv, Nadzmiróv i jinszich. Njechterne jô ju czetoł przë łiskach grzemotovich. Bo chiże, jakbe wona na nas żdała, pobjegla czężkô burzô całé njebo. Grzemot coroz zatrząsł njebem i zemją. Zchovałasma sę z Trąbą pod dach grobovi kaplice rodu Podkomorzóv, be przeczekac njepogodę, bo njedługo a z njeba spadła fala, jakbe sę chmurë zervałë. Njevdarzę sobje, jak długo ma tam sedzała, jaż tu wod razu całi smętorz stanął jak v wognju i strzaszlevi grzemot strząsł zemją i kaplicą, że naju vërzuceło vprzodk i rżnęło wo zemję. A jakżesma sę podnjesła, tej ju v naszich woczach całi koscoł stojoł v wognju i poleł sę, jak vjelgô smolnjica.
To pjorun Bożi trzasnął i spoleł svjątinję, v chterni zgasilë movę tich, co ję zbudovelë na Jego chvałę.
Zdrzoł jem, jak wuroczoni na ten poląci koscoł, v chternim zvonë tero zaczęłë njepojętim sposobem straszlivje zvonjic. Ale przez to zvonjenjé czuł jem jesz cos: Tec tam v tim koscele verazno chtos spjevoł! Tak mje to ruszeło, żem stanął jak zdrevnjałi. A pjesnjô płinęła przez grzemot i trzosk polącigo dachu:
Rzekł Pan do Pana mego łaskavim  Svim głosem: sądz mje przë boku pravim Aż tvoje vszistkji zuchvałe vrogji  Dam za podnożek pod tvoje nogji.
Deszcz woprzestoł. V krotkji chvjilë moc ludztva zgromadzeła sę na smętorzu. Ale jô nje vjidzoł tich ludzi, le muszoł jem patrzec na len poląci koscoł, z chternigo nen spjev płenął. Czulë go i ludze i rozległ sę krzik:
—Tich tam v koscele retovac! Cesnęlë sę do dvjerzi, ale te dzivnim sposobem bełë zamkłi. Chtos przëstavjił drabinę do wokna i vezdrzoł:
— Sedzą stareszk i stareszka v łovce i spjevają. Rozvalëc dvjerze! — A wob ten czas przez trzosk doł sę czuc dalszi spjev v movje zakozani:
Przë tej pravjici Pan jest nad Pani  V dzeń gnjevu svego zetrze tirani,  Sąd svój rozcągnje po całim svjece  I njeposłuszni narodë zgnjece...
Jednak tero na retunk nim stareszkom vëszukoł chtos mocni drąg. Kjile rąk go chveceło i zaczęłë bjic njim v dvjerze koscelni. Ale v ti chvjilë kanęła na dachu jedni z grobovich kaplic vesokô postacejô v długjim kolnjerzu i ze spiczastim kłobukjem na głovje. Czort ten cze człovjek trzimoł drąg v ręku i trzasnął njim z całi mocë v wokjenni krziż, tak że całé wokno z łóż vëlecało i z trzoskjem vpadło do koscoła. V ti sami chvjilë płom vjelgji vëszedł woknem vëbjitim, a ludzom, chterni wob ten czas vëbjilë dvjerze, dzekjimi jęzekami wogjiń zabjegł naprocem. Spjev wumarł. Ale v ti chvjilë Trąba mje chveceł za remję, cignął z całi mocë za sobą, a pokazującë na tego, co to wokno vëbjił i sę szętoleł jesz po dachu, vrzeszczoł:
— Poj chiże, Remus. Njevjidzoł të, że ten tam na dachu, to nen pjekjelni malorz ze Sorbska i z Łebskjich Błot?
Jô sę doł cignąc Trąbje, jak won chcoł, bo mje vjedno v wuszach brzemjoł spjev tich wostatnich Kaszubóv v zapolonim pjorunem boskjim koscele, wostatnim kaszubskjim vtich stronach. Przë vjidze gorejąci zvonnjice Głovczeckjigo koscoła spjeszno vzęłasma drogę ku naszim stronom.
Cechô vjesko za lasami! Jakże mje belo mjiło, kjej jô po tim strasznim vanożenju ku reszce wodpoczivoł v moji jizdebce wu szkolnigo! Njigdem jesz v żëcu tak sę nje ceszeł, że mom svoje doma. Trąba z redoscą podlegoł vłodzë grulkji i mjeteloka svoji bjałkji Trąbjinë.
 




XLI
Straszné przigodë v chace na polu. Smjerc Trąbë.
Nje liczeł jem sobje jesz mnogo lôt, ale ne wostatné przigodë dodałë mje jich jesz tile. Wumęczenjé legło na mje, jak kamiń czężkji, tak że długjimi tidzenjami jô leżoł na łożku przemiszlającë. Ale za vszetkjim przemiszlanjim vstovoło, jak stolemnô cenjô, noremné pitanjé:
— Chtuż të provdzevje jezdes, Remus, i jakô cë namjenjonô procô?
Vjedzoł jem tero, że ricerską mom duszę jednigo z przodkóv mojich, chterną ve mje zgodł ju i njeboszczik krol jezora. Ale na moje vjelgji mesle kładłë sę, jak Mora, mój żivot żorotni i wudba ludzi, chterni ve mje vjidzelë le dovnigo parobka z Pustk a tero hańdlarza, chturen z ksążkami po vsach vanożi. Ko rovnak seła, chterna ve mje vëbuchła v chvjilë, jak jem vłożeł ricerskji szołm mojigo przodka na głovę, ta seła ju wusnąc nje chcała. Le dlo nji jô nji mjoł robotë i dlo tego wona mje duseła wod strzodka.
Kjej jem tero spomnjoł wo pjękni łovjoczce z nadjezora Vdzidzkjigo, tej jô vjedzoł, żem prożno wucekoł tam na ten smętorz kaszubskjigo ludu za Żarnovjickjim jezorem, pełen żolu, wurzasu i womon. Pokąd jô tam valczec muszoł, be vënjesc duszę i zdrovjé bez skaze to Glonk i Vesokji Zoborë wostałë slode ve mgle minjonigo szczescô. Ale kjedem tero vroceł zdrovi, krosni te wobraze Vdzidzkji vstałë przed mojimi woczoma v cudovnich vjidach. A nocudovnjejszi vjidë bjiłë wod postaceji pjękni łovjoczkji, krolevjonkji jezora. Beło mje tede, jakbem muszoł zańsc, klęknąc przed nją i movjic:
— Pjęknô jezdes, jak dzevanna v polu, redosc żëcô nosisz jak jutrznjô rożovô a vłodzę mosz krolevską nad moją duszą. Założma krolestvo na jezorach: jô krol a të moja krolovô!
Ale kjej mje Trąba navjedzeł, jiscącë sę na svoję bjałkę i kjej jem na sobje czuł woczë ludzi, zdrzącé na poł ze vzgardą na poł z litoscą, to moja dusza robjiła sę małô i vstid mje przëgnjotł do zemji, jak na za dzecinnich lôt, kjej jem bosi knop mjoł przenjesc peszną krolevjonkę do zaklętigo zomku.
Krotko po naszim navroce z Łebskjich Błot, Głovczëc i Sorbska, przëszedł Trąba z wokjem mocko podbjitim, sodł na zedlu i rzekł:
— Jak vjidzisz, Remus, noszę kvjit pod wokjem, żem szczestlevje sę znovu połączeł z moją bjałką, jak to sę noleżi na żenjałich ludzi. Klinë możesz na mje czosac, tak jô jezdem jesz zdrevnjałi wod tich przigód naszich. I to cë rzekę, że chdze v żëcu uwoboczę Czernjika, tam veznę nogji za pas, jak przed nostarszim Luceprem z pjekła. Nje vjem jesz dzis, cze won to nje beł nim pjekjelnim malorzem cze nje, tak wonji za sobą szlachują! Nich dvoje stareszkóv, spjevającich v Głovczeckjim koscele, tich won mô na sumjenju, żeli won tam mô jakji sumjenjé. Pocuż vëbjijô wokno. kjej ti tam vëbjijają dvjerze? Przez tole wogjiń wod strzodka dostoł svoję pojigę i nje dopusceł żevi dusze do retunku. Żebem beł szandarą, to bem go za to zaru broł do sodze. Ale chto vje, czebe sę mje v ręku nje wotmjenił v kupę smołë abo vjechc grochovjin abo v jakji gorszé brzedalstvo. Na mój głupi rozum Czernjik i nen malorz, to jedno Złé.
Jô vjedzoł ju, chto to beł. Njedarmo mje panna Slavijna v Sorbsku wo dzejach Smętka povjodała.
Z tim vszetkjim żëcé moje sę wodtąd njick nje wotmjenjiło. Rok za rokjem szedł ve vjecznosc, a jô wobchodzeł, jak dotąd, z daleka vodë Vdzidzkji. Le przez wuzimkji drzév celovoł jem chdze roz wokjem v stronę Glonka i Zobór. Alem nje smjoł wodvjedzëc molóv moji tesknjączkji.
Mój tovarzesz Trąba skruszoł njepotimu po nich przigodach na Pomorsce. Cerplivje, jak stari woseł, dozvoloł won procovac bjałkjenimu mjetelokovji na plecach. Jak ze mną vëchodzeł v svjat, to czasem v poł drogji sę zavroceł i mje wodszedl. Movjoł tej, żiczącë mje drogji z Bogjem:
— Remus! Straszno mje sę zrobjiło! A nąże v nocë, kjej będzema leżała na sztreji, zańdze nen pjekjelni malorz abo nen czorni wod żogóvk zbjeranjô i naju porvje na jaką zibję. Ludzkô moc tu nje pomoże, a jô sę przëznaję tobje, że ju nji mom sełë dąc na moji kanonje vjęcij njiż jednę zvrotkę. Ho, ho! Ju jô vjęcij nje będę grivoł pjerszi notë v Mjirachovskjim lese.
I rozpłakoł sę Trąba i szedł.
A i mje sę chdzeroz zdovało, kjej won sę wob vędrovkę krąceł po lese — szukac grzebë abo zbjerac drevno, że to nje Trąba, ale jakjis vjekové jak svjat i brodaté krosnję tam gospodarzi. Tak won sę zestarzoł.
Jednigo roku, chturen chovoł za pazechą dosc tile njeszczescô, ju wod Svjętigo Mjichała mroze i smjegji scesnęłë svjat wobręczą lodu i płachtą bjoła, jak zgło smjercë. Le v ludzkjich checzach dużimi wognjami v kominkach bronjilë sę ludze strzelevi zemje. Ma dvaji z Trąbą vzęlasma sę v ten czas na vędrovkę po vsach. Wu mjc nje beło vjelgji chęcë, ale Trąba sę tą razą napjeroł, żem mu nji mogł wodmovjic. Znadz tak ju beło namjenjoné.
Vëszłasma v advańtovim czasu przed Godi, kjej ludze naszi redzi kupovalë moje tovarë na podarunkji dlo dzeck v Bożé Narodzenjé. Trąba mje pakovał szopkę na karę, chterną v gburskjich i chłopskjich chatach wobsvjecoł, be pokozivac dorosłim i dzecom cuda woni nocë, kjej pastuszkovjc przënekelë z pola, be sę pokłonjic Dzecątku v żłobje. Przë tim won groł na skrzepjicach i spjevoł:
— A vczora z vjeczora Z njebjeskjigo dvora Przëszła nam novjina, Przëszła nam novjina— Panna rodzi sina.
Cepło sejało v tich vjeskjich jizbach wod polącich sę na kominkach vjelgjich szczép drevna. Wogjiń łiszczoł v szklącich woczach dzeci, zgromadzonich vkoł szopkji. Mje tede zveczajno starszi brelë na stronę valkjerz, żebe dzecë nje vjidzałë, co dlo njich gvjozdka przënjese. Kjej ma tak naszła z mrozem v ruchnach, ze smjegjem na nogach i żłodzą na vlosach i brodach, tej ludze rozgrzani przë pjecach dzevovelë sę, jak ma ten mroz strzimac możema. Ale jô poprovdze njigdem mrozu nje czuł, a Trąba potcevi wogrzevoł sę wod strzodka z butelkji, chterną v Koscerznje wu Neumana nalac sobje kozoł. Jednigo dnja ma pravje vëszła z Rotębarku i chcała przez Juszkji na Vdzidze. Ale ledvjesma vëszła ze vsë na szeroką drogę, podnjesła sę takô kurzatva, żesma svjata nje vjidzała. V takji krzikvjo muszałasma sę jednak zbłądzec i zińsc z drogji, bosma szła i szła a jednak Juszk jak vjidzec nje beło, tak nje beło. Wokolica znanô nama dobrze z naszigo vanożenjô vëzdrzała cuzô, jakbesma ji jesz njigde nje wobzerała. Dovno ju nom na woczë bełbe beł muszoł przińsc vesokji vjatrok nad jezorem Juszkovskjim, a tu le njebo i smjeg. Tak stanovjił sę ku reszce Trąba i rzekł:
— Remus, tero mje ju pcvno jak amen v pocerzu, że ma zabłądzeła. Dovno ju mjałasma minąc małi las, v chternim sedzi gospodarstvo lesnigo a za njim droga v gorę a za nją prosté jak stoł pole v stronę Juszk. A ma tu jidzema v doł a las tam chdzes daleko po pravi ręce, kuli go tam procem kurzatvë vjidzec.
Tak jô sę rozzeroł na vszetkji stronë i wuzdrzoł ku reszce dalek v woczë przeką nekającich smjot jakjis vjid. Rzekł jem tede do Trąbë:
— Navprost jô vjidzę vjid, jakbe z jakji chałupë. Gvesno tam mjeszkają ludze, chterni nom povjedzą, chdze ma tu zaszła. V takjich nocach przed lati na pustkovju vëchodzeł stari Mjichoł trąbjic na zbłądzonigo.
— Jô żodnigo vjidu nje vjidzę — rzekł na to Trąba. —  Ale dosc, że të vjidzisz. Pojma, bo to straszno błądzec v ti smjegovi pusti, nje vjedzącë, cze woczë człovjeka vëprovadzą do ludzi, cze też ducha wostavji v tim smjegu.
Tak jô z woczoma v nen dalekji vjid vlepjonimi provadzeł. Wod ti chvjile vjater, chturen naju z przodku bjił po skarnjach i v woczë parzeł smjegjem, wobroceł sę i jął naju z tełu popichac. Czim dalij tim barżij cuzô zdovała mje sę bëc ta strona, ale vjid svjeceł ju barzo vcrazno. Ma na njen dążeła chiże, gnani z tełu vjatrem i smjotami.
Za dobré poł godzenë veszłasma na małą gorkę, na chterni stojała chałupa, napoł v smjegu zapadłô. Z jednigo njevjelgjigo wokjenka żoleł sę vjid. Przed nją kavałk połomanigo płotu sztoperczeło ze smjegu z luką dlo dvjerkóv, chterne pevno połomané pod smjegjem leżałë. Przejachoł jem przez nę lukę z moją karą, a Trąba przede mną skoczeł do dvjerzi i klepoł, Kjej sę jimu njicht nje wodezvoł, wustavjił jem moję karę z tovarem i Trąbovą szopką na nji pod woknem. Trąba chvjądającë sę pod dvjerzami krąceł głovą:
— Remus, jô tu njick vjęcij nje vjidzę jak samę checz, bez stodołë, bez chlevóv i bez woborë. To je jakjis dzivné posodłovjé v ti pusti. To jak v bojce wo mordarzach i jich zchronjiskach. Żebe to tu nje bełë rovnak nasze stronë, za njick v svjece bem do ti chałupë nje vlozł. Ale v ti pogodze nji ma sposobu jisc dalij.
Tak ma tede v gromadze wodemknęla dvjerze, chterne provadzełë v mali domovnjik. Z tego ma sę domaklała v stron vjelgjigo komina do drugjich dvjerzi, przez chterne skałami szkleł sę vjid. I tu na nasze klepanjé njick sę nje wodezvało. Trąba sę trząsł wokoma mje jak v wogroszce, cze to wod zibu, cze też uwod strachu, tegom sę njigde nje dovjedzoł. Tak jô vzął za klamkę i wodemknął dvjerze i vszedł.
V jizbje poleła sę le jedna drzozga, zatchłô v kominku. Przë ji vjidze doznac sę beło możno, że łożka anji statkóv żodnich v jizbje nji ma. Na glenjanni podłodze sedzała gorą gromadë drevk czorno wobleczonô postacejô kobjetë, chterna sę tero podnjesła i stanęła prosto, tak że vjid wobsvjecoł ji skarnje.
Smjercë belbem sę prędzij spodzoł, njiże nańsc tu v tim molu tę kobjetę! V pjerszi chvjilë vjid drzozgji woszkleł ją całą jak złotem i małovjele a bełbem krziknął:
— Sidonja z rodu Borkóv!
Tak wona no v Sorbsku v ni straszni nocë vëszła z wobrazu na scanje na krotką chvjilę. Ale wod svjeżigo vjatru, chturen z nami veszedł do chałupë, wodvroceł sę płom drzozgji i tej jô wuzdrzoł bjedné cemné ruchna i bladé skarnje Julkji z Garecznjice, jak jô ję poznoł na moji pjerszi kompanjiji do Vejherova. Jednak całô długô chvjila przeszła, njimem mogł vëdostac słovo, be pochvalic Pana Boga.
— Na vjekji vjekóv, Amen! — wodrzekła Julka.— Vjitom cebje. Vjitosłavje! — Jô njick nje wodrzekł, bom sobje tero przëboczeł, że wona ju przed lati zvała mje Vjitosłavem, kjej pjerszi roz mje vjidzała na drodze do Slrzepcza. A tam v zomku Sorbskjim portret mój vjisoł, a na pjersach jô noseł Vjitosłava ricerskji ringraf. Jakżeż jô bjedni, njewuczałi człovjek mjoł nalezc klucz do ti zogodkji?
Kjej jem tak stojoł i przemiszloł, Julka, jakbe moje mesle zgodła, zaczęła movjic:
— Vjidzałam cebje na Sorbsku. Vjidzałam cebje i tvojigo tovarzesza tonącich na Łebskjich Błotach i zanjesłam vołanjé vasze do rebokóv, chterni vaju retovelë. A tero przëboczë sobje, com cë rzekła przed lati na drodze pod Garecznjicą. — Roz jeden i roz drugji nańdzesz mje na svoji drodze. I tede sę co stanje. Ale dnja anji godzenë naszigo potkanjô vjedzec nji ma. Tero sprovadzełam cebje v tę wopuszczoną chałupę daleko wod ludzkjich mjeszkanji, bo muszę z tobą movjic.
Tej vezdrzała na Trabę:
— Przënjes, człovjeku, z nigo alkjerza dva zedle, chterne tam nalezesz. Jô zrobję wogjiń na kominku, bo vama będze zemno.
Trąba, chturen dotąd stojoł przë dvjerzach, jak chłop ze smjegu z wodemkłimi woczoma, ruszeł sę tero i przënjosł ne zedle. Julka momańt zagrzebała na kominku i dołożeła porę szczép z gromadë, na chterni przedtim sedzała, dmuchnęła i ju vjesołi wogjiń bjił kominem v gorę.
Tej ma sadła vkoł cepła z wognja, chterno chopało z kominka: Trąba na gromadze szczepóv, Julka na zedlu naprocem wognja, a jô na dregjim zedlu v bok. Na dvorze veł vjater i sepoł ze svjistanjim fale smjegu na scanë i dach chałupë, klepoł z glińgotanjim v małi zeloni szibë wokna i nekoł bjołi sztołtë mjimo szib, jak duchë, rade zazdrzec, co sę dzeje v ti samotni chałupje.
Ale v chałupje panovała ceszô. Navetk Trąba procem svojimu zveczajovji mjoł movę jakbe zapjeczętovaną. Julka wob ten czas zdrzała cvjardimi woczoma v wogjiń, a po długji chvjilë rzekła głosem głębokjim, jakbe to movjiła cuzô wosoba:
— Vjitosłavje! Małą chvjilkę a stanjesz na rozestajnich drogach. Dvje kobjetë zabjegłë cë naprocem: Jedna z worzłovigo gnjozda, drugô kaczka z woborë. Nabędą na cebje pravo, ale të pudzesz svoją drogą... Dalij nje vjidzę... Chmura a za nją pustô...
V ti chvjilë prisnęło ze szczepóv na wognjisku skrami, jaż na jizbę, a płomiń wognja zgurdżeł sę tak, że v jizbje scemnjało. V straszni bjelë bjegałë tero mjimo wokna sztołtu bjołich duchóv smjotë a vjater, chturen jim nje dozvoloł przezerac woknem, trząsł chałupą, jakbe ję chcoł vëvrocëc na rębë.
Starô Julka wobroceła sę do mje i rzekła:
— Chcałabem cë drogę vësvjecëc, cobes vjedzoł, kęde jisc, kjej mje nje będze. Bo jô, boczë, ju nje będę długo vjekovała. Położ drevna na wogjiń.
Kjej jem przëłożeł drevna, płomiń v wokamergnjenju sę rozpoleł a vjidno wuczinjił tak, że cenje nasze dużi, jak cenje stolimóv, po scanach sę ruszałë. Julka znovu długą chvjilę zdrzała cvjardimi woczoma v wogjiń, tej zaczęła movjic:
— Ve Vileją Svjętigo Jana, kjej dzeń i noc sę zrovnają, będzesz të na Łisce. Wobrządk stari, jak żëcé ludzi na ti zemji, wobchodzeł będze lud. Dom cë tej mjecz i vjid, bes vjodł za sobą vëbranich svojigo norodu ku vëbavjenju zaklętigo zomku. Ale jednigo cë dac njimogę: Tego, co jak bliza morskô scigô wokrętë v brozdëjich dróg, tego, co jak wobręcz trzimô gromadę, tego co duchom daje moc nad całami... To të som mjec muszisz.
V ti chvjilë Trąba mje szturnął łokcem i szepnął cecho:
— Nje czuł të, Remus?
Jô słuchoł, a jak milczenjé zapadło v jizbje, verazno dochodzeło mjegranjé zvonkóv przësanjach, chterne jakbe chdzes z daleka najeżdżałë. Julka sedzała cecho, patrzącô v wogjiń. Woczë ji zemnim szklełë sę łiskjem. jak lod ve mrozové noce. Ale ku reszce i na ji skarnjach drgnęło, bo znadz i do ji wuszu dochodzeło przez kurzatvę i szor vjatru dalekji granjé zvonkóv przë sanjach. Słuchała chvjilę, tej ji skarnje zaczęłë sę krzevjic jak wu dzecka, chterno płakac chce. Nagle zervała sę, vëprostovała i słuchała z wuvogą.
A granjé zvonkóv coroz krocij nachodzeło.
— Cos sę tero stanje! — pomesloł jem sobje, a zib mje przeszedł po plecach. A patrząci v Julkę, jak wona tam vëprostovanô v łunje wognja stojała, krom bjednich ji ruchen, poznołjem v nji Sidonję z rodu Borkóv ze zomku Sorbskjigo. Ale wona raptem krziknęła:
— Jadze Smętk!
A ceszij dodała tak, że le jô to czuł:
— I Smjerc!
V ti chvjilë zvonkji jesz roz mocko zagrałë przed chałupą i wustałë. Tej sę dało czuc mocné stąpanjé za dvjerzami, pjęsc jakôs klasnęła ve dvjerze, chterne sę wodemkłë z trzoskjem i veszła vjelgô postacejô ve vesokjim kapeluszu i długjim kolnjerzu.
— Malorz ze Sorbska! — krziknął Trąba i jak szoloni vëburkł z jizbë. Ale won, chternimu vesokji kolnjerz zakrivoł tvarz po woczë, stojoł chvjilę i łiszczoł woczoma, tej wodezvoł sę rągającim głosem. A beł to głos Czernjika:
— Cuż va tu stojita, jakbe vom na woczach stanął som szatan z pjekła! Lepji besta mje povjedzała drogę na goscińc do Koscerznë.
— Tę të lepji vjesz, Smętku, i tvój voznjik z pjekła!— rzekła Julka.
— Ha, ha! — rozesmjoł sę Czernjik. — Starô Julko z Garecznjice, chterna nji możesz zgrezc worzechóv dzevczątka ze zaklętigo zomku! Pjęknô Sidonjo Borkovno, cos przëznała sę do czaróv, chternimi vëtępjiłas rod Grifovi kaszubskjich ksążąt! Nacuż të budzisz v tim żorotnim chłopje — i pokozoł na mje — ducha Vjitosłava z przed trzesta lôt? Prożnô tvoja robota i bo jô na njego naslę dzenną bjedę ludzką, chterna go zje.
— Hrabjo Strozzi! Vłochu czorni! Łgarzu! Tos të jich vëtruł, naszich ksążąt. vłoskjimi truceznami! — krziknęła Julka. — Ale boczë, duchu złoscë i potępjenjô! Jednak roz nom vińdze słuńce a më tu stojimë na Bjołi Gorze!
—Gora Arimana ją svoją cenją nakreła! Tëro jô tu panem, jaż do rena!— I vzął i zervoł ze sebje vesokji kłobuk i kołnjerz.
Stojoł tero przed nami njicht jinszi le Czernjik. A won do mje kjivnął głovą i rzekł:
— Dziso to wostrzejszô przeprava, njiże no ve Zvadze! Ale i dziso jeden wumrze.
Tero mje jakbe wogroszka porvała. Z bjijącim sercem żdoł jem, co sę stanje. Julka stojała jakôs vesokô i postavnô naprocem wognja v kominku, chturen zaczął gasnąc czornim dimem, jakbe go chtos duseł. Ale Czernjik sepnął gorscą na wognjisko i zaru vjid dzivni krose rozeszedł sę z kominka po jizbje. V tim vjidze stojelë wonji naprocem sebje: Julka i Złi v postaceji Czernjika i zdrzelë na sebje z woczoma, z chternich polełë sę vzgarda i gorz vjeczni. I wudało jim, jakbe dvje moce sę lu probovałë, woba vjelgji, pjękné i straszné. Ku reszce pod łiszczącim vezdrzenjim Julkji spusceł Czernjik woczë. Tej wobroceła sę do mje Julka i rzekła dichającô czężko:
— Jidz tero i spjesz sę barzo, żeli chcesz, be tvój tovarzesz nje przëpłuceł żëcim ti nocë. Bo chdze jô i won — vskozała ręką na Czernjika — sę zińdzema, tam vjedno człovjek wumrzec muszi.
Tak jô sę zląkł srodze wo mojigo tovarzesza i vzął jem sę chiże i vëbjegł na dvor. Tam jô vjidzoł, że kurzatva woprzestała a gvjozdë vëjiskrzełë sę na njebje i mroz straszni zesłałë ze zemnigo, ale vjidnigo njeba. Ku mojimu vjelgjimu dzevovanju nje vjidzoł jem anji sank anji konji, chterne przëvjezłë Czernjika. Daleko wuzdrzołjem drogę, vësadzoną drzevami, chterna provadzeła wod jednigo lasu do drugjigo. I wod razu jô poznoł, że to vjadomô droga do Juszk. Ve vjelgjim strachu wo Trąbę szukoł jem v smjegu jego szlachu. Beł won zavjani, njepevni a po kjile krokach ju nje doł sę vjęcij rozeznac. Tak jô sę stanovjił i zdrzoł vprost przed sebje, ale ledvjem vezdrzoł. tak mje zemni pot na łosenje vëstąpjił. Tec tam drogą z jednigo lasa do drugjigo, bjelącô sę straszną bjelą, szła Smjerc! Na stolemnim kosesku vesok pod gvjozdë łiszczało smjertelné żelazo. A płenęla drogą tak spokojnô i cechô, jakbe mjała przed sobą dobrą i spravjedlivą robotę.
Przeżegnoł jem sę krziżem svjętim i zdrzoł jak zdrevnjałi, jak na bjołô postacejô Smjercë pomału znjikała v lese. Tej jem sę vzał i chiże dążeł do woni vësadzoni drogji, bom so wuvożoł, że Trąba nje chdze jindze będze szedł le na Juszkji, dokąd ma chcała pjervji, njimesma zbłądzeła do ni dzivni chatë z Julką.
— Cuż sę tam tero nje dzeje? — pomesloł jem sobje. Ale Smjerc, co przed chvjilą przeszła v mojich woczach, przëboczeła mje mojigo tovarzesza. Szlachóv jô żodnich po njim dzivnim sposobem v smjegu vëpatrzec nji mogł. Ale ko won rovnak njedovno chatę. wopusceł, muszoł bëc njedaleko. Tak jô stanął i vołoł z całi mocë:
— Hej! Trąbo!
Scana lasu wodbjiła moje vołanjé i woddała go procemni scanje. Tej nastała ceszô, przez chterną jô nadsłuchivoł z wuvogą. Ale njicht sę nje wodezvoł. Le gvjozdë mrugałë ze zemnigo njeba, a mroz cął jak żogovkami. Tak jem szedł dalij, srodze zajisconi wo mojigo tovarzesza. Krom tego mje chdzeroz chodzeło do głovë pitanjé:
— Chdziż sę jednak podzałë konje i sankji, chterne do samotni chatë przëvjezłë Czernjika?
Tej jem szedł dalij. A na svjece beło tak cecho, jakbe vszescë ludze vëmerlë i le jô som wostoł jedini pod tim njebem, pełnim zemnich gvjôzd.
Szedł jô tede i szedł, ale znovu co dzivnigo sę stało: na drogę, chterna z jednigo lasa do drugjigo a dalij do Juszk provadzeła, nji mogł jem nańsc.
— Cuż na svjece! — pomesloł jem sobje. — Co sę z tobą, Remus. dzeje? Jak nje vëbłądzisz na dobrą drogę, sładnje ta Smjerc vińdze na cebje, chterna kanęła dopjeru mjedze jednim lasem i drugjim.
I szedł jem dalij godzenę i dłużij. Ale drogji do Juszk jak nje beło, tak nje beło.
Tak jô stanął, wobroceł sę i zdrzoł slode sebje na drogę, chternąm przeszedł. Żeli jô szedł prosto, to bełbem muszoł vjidzec vjid v ni chace na gorce, v chterni takji dzivné rzecze sę dzejałë ti nocë.
Ale chatë vjidzec nje beło.
Przëboczeł jem sobje tero, jak no Mjichoł na Lipińskjich pustkach za mojich knopjęcich lôt wopovjodoł: Zemą womona ludzom woczë manji i provadzi jich vkoł po smjegu. Po długjich godzenach trofjô człovjek na svoje szlachë i na mol, z chternigo vëszedł.
— Gvesno cę jakji Złé manji! — rzekł jem do se. Tak jô sę przeżegnoł, wukląkł na smjegu i podnjosł ręce do Boga, żebe mje doł nalezc drogę do ludzi i pozvoleł retovac wod smjercë mojigo tovarzesza. Kjej jem vstoł, rzekło mje do wucha:
— Jidz, Remus, tvojim szlachem nazod, jaż wuzdrzisz znovu z daleka przed sobą drogę mjedze dvuma lasami.
I tak jô też zrobjił.
Alem znovu szedł dobrą godzenę i dzivno mje beło, bo moje kraczaje provadzełë ve vjelgjim kole nazod. Jakuż jô mogł przë zdrovim rozumje jisc v koło a nje prosto? Ale nje mój rozum tu zbłądzeł, le mocnjeszi sełë v tim procovałë.
Ku reszce żem jednak doszedł do takjigo molu, zkąd mje sę znovu pokozała droga wobsadzonô drzevami mjedze jednim lasem i drugjim. Wobezdrzoł jem sę tero v teł, żebe wuzdrzec tę chatę, v chterni jô wostavjił tich dvoje dzivnich i strasznich ludzi, ale nji mogł jem sę ji dopatrzec. Nje robjił jô sobje wo to v ti chvjilë żodnich mesli, bom sę nobarżij strachoł wo Trąbę. Krom tegom sęju męczeł wod chodzenjô i przëchodzeło mje do głovë:
— Cze może ta Smjerc na drodze nje njesła kose na Trąbę, cze też zataconô żdała na mje pode drogą v lese?
Alem tero rvoł dzirżko długjimi krokoma vprzodk, z woczami na gvjozdë, cobe nje milec drogji. Tak jem sę ku reszce dostoł na drogę do Vęglikovjic. Zavjanô wona beła i żodné kołovaża anji łoze sań nje vëcignęłëpo nji dvojnich żłobóv. Ale zbłądzec ju njebeło możno, bo po wobu rębach stojałë drzeva.
Zib mje broł i chęc spjiku, alem rovnak szukoł przek i spak drogji za znakami krokóv Trąbë. Ku reszcem je nalozł. Szłë wone z drogji na wurzmę pod lasem. Tęde won gvesno szedł, be las go wod vjatru zastovjol. Tu też bełë wone mało zavjané.
Kjej jem tak spori sztuk wuszedł, trafjil jem na mol, na chternim smjeg beł przëbjiti i podeptani.
—To zle! — povjedzoł jô sobje. — Won ju wodpoczivoł, bo mu sełë wubivało.
Serce mje zaczęło bjic mocno, alem przënomnji zaboczeł wo vłosnim wumęczenju i szedł dalij. Ale za kjilkanosce krokóv znovu jô natrafjił na mol, chdze Trąba — bo beł won to na moję wudbę — wodpoczivoł v smjegu. Tero też skuńczeł sę las, a droga szła gołim polem. Szlachë też wod razu provadzełë na vestrzodk drogji, ale tu ju co porę krokóv smjeg beł vëgnjetłi v ten sposob, jakbe człovjek wupodł, jak długji. V jednim takjim molu czervjenjiła sę krev.
Mroz cął takji wostri, jakjigom so v żëcu nje vdarzeł. A jednak mje sę gorąco zrobjiło, kjej jem wuzdrzoł nę krev. Tero jô ju bjegł dravo, jażem dobjegł...
Tam, chdze sę drogji krziżują z Grzebova, z Lizokóv i ze Zicovihutë, nad szerokjim starim traktem, provadzącim z Koscerznë przez Vęglikovjice na Vdzidzkji jezora, stoji starô chojna. Tak vjelgô wona, że ludze z vjosk na milę v krąg vjidzec ję mogą, a starô takô, że gvesno vdarzi sobje pjerszich ludzi, chterni v lasach bez kuńca, wonge pokrivającich tę zemję, sekjerą i plugjem stvorzilë posodłovja ludzkji i początk delë vsom, rozsadłim mjedze jezorami Sudomjem, Zchodnem, Zagnanjem i Radolnją. Nostarszi ludze v tich vsach wopovjodają, że stojała wona ju za pamjęcë jich wojcóv, jak dziso stoji: Veższô njiż vjeżô koscoła v Koscerznje, bjelącô sę wuzimkjem bez korë jaż v gorę do pjerszich gałęzi. Barzo vesoko nad zemją vëcigô wona svoje grubé i pokrąconé vjetvje, ale njiżodno zeloné jiglevjé nje przëwoblekô jich. Le na noveższim czubku, jak chmurka z njeba vjerzchem wusadłô, szumji małô zelonô koruna, njibe svjodk, że starô chojna jesz żije.
Pod tą cliojną jô nalozł mojigo vjernigo tovarzesza, muzikańta Trąbę, sztivnigo i bez ducha!
Na pjerszé vezdrzenjé doznoł jô sę, że won ju nje żije. Leżoł na vznak, zgasłé woczë wobroconé ku gvjozdom. V pravi ręce trzimoł svoję łiszczącą trąbę, jakbe v wostatni chvjilë chcoł nją vołac na retunk. Pod levą pochą sceskoł svoje skrzepjice. Ale jakuż te vezdrzałë! Vjechrz wodpękl wod spjevnich skrzipk i szeroką do jich vnętrznosci wodemkł jomę. Tak to wudovało, jakbe skrzepkji nadprzërodzonim sposobem rozvarłë svoje spjevné vargji na straszni krzik żolu i duszę svoję spjevną vësłałë za bjedną duszą svojigo pana. Kjej jem vezdrzoł na te do krziku wodemkłé vargji njemigo norzędza, tej mje sę tak czężko zrobjiło, żem legł na smjegu wokoma zemnigo tovarzesza i płakoł, jaż mje woczë lodem zaszłë.
— Mój jedini druch, tovarzesz mojich przigód, nje żeł!...
Jakoż to straszno noc!
A kjej jem sę vëpłakoł do negji, tej vzął jem sę i zamknął druchovji woczë. Kląkł jem potim i zmovjił pocerz za jego duszę. Tej vzął jô przemiszlac, co pocznę.
Do Lizokóv beło blizko, do Grzebova njevjele dalij ale po tim svjeżim smjegu strachoł jem sę zabłądzec, jak przedtim. Do Vęglikojc dobré mogło bëc poł godzenë drogji, ale provadzeł szerokji trakt, na chternim jô sę zbłądzec nje bojoł.
— Pudę — rzekł jem tede do sebje — do szołtesa, be vësłoł ludzi, cobe mje pomoglë zanjesc mojigo drucha do vsë.
Kjej jem vstoł i vezdrzoł v gorę na chojnę, tej sedzoł tam vjelgji czorni kruk, blészcząci jednim wokjem v doł. Tak jô nakreł skarnje zmarłigo tovarzesza mjeszkjem wod jego skrzepjic i vzął sę i szedł ku Vęglikovjicom. Całé wumęczenjé ze mje spadło i czuł jem sę mocni i chvatkji.
Kjej jem ku reszce zaszedł do vsë, tej ve vszeskjich woknach beło cemno. Ludze spelë, a navetk psë pochovałë sę przë tim strasznim mrozu po svojich legovjiskach. Ale jô vjedzoł, chdze mjeszkô szołtes. Do njego jô po skrzepjącim smjegu kjerovoł svoje krokji. Jakżeż jô sę zdzevjił, kjej jem wuzdrzoł v jego woknach vjid mocni. Jesz barżij mje zdzevjiło, kjej jem podszedłszë czuł wod strzodka godanjé, jakbe wod vjele głosóv.
Tim lepji, że nje spją, meszlę. I zaklepoł jem ve dvjerze. A kjej sę wodezvelë, wodemknął jem dvjerze i veszedl do jizbë. Ale ledvjem vezdrzoł, bełbem wupodł, kjejbem sę nje beł sparł wo scanę.
W jizbje stojała gromada ludzi vkoł vjelgjigo stołu. Za stołem sedzoł znajomi mje szołtes. Z drugji stronë z akt, v chternich pravje pjisoł, podnjosł woczë na mje Czernjik! Zdrevnjoł jem wod tego vjidzenjô tak, żem nje potrafjił vërzec słova, choc vszeskji woczë na mje sę wobrocelë. Całąm chvjilę tak stojoł, ale Czernjik, jakbe njick, podnjosł woczë na mje, kjivoł mje głovą, jak dobrimu znajomimu i rzekł:
— Cuż të, Remus, tak po nocë vanożisz? A może të sę tu chcoł też po spôdk meldovac?
Ale ve mje serce vezbrało żolem nad mojm bjednim druchem i gorzem na tego pjekjelnjika. Tak jem przëstąpjił do stołu, podnjosł rękę i zavrzeszczoł:
— Tam pod starą chojną v polu trup leżi. A ten, co mu smjerc spravjił, sedzi tu! — I pokozoł jem ręką na Czernjika.
Mova moja v ti chvjilë — czuł jô to dobrze — verazno szła, jak no wonge ve Zvadze, chdzem tego sługę pjekła pjerszi roz potkoł. Vszescë mje rozumjelë. Ale Czernjik pozdrzoł po ludzach i rzekł vëszczerzającë bjołi zębë:
— Ko vjidzita ludze, że ten człovjek błądzi!
Szołtes na to vstoł i rzekł do mje:
— Rzeczë, Rcmus, co të poprovdze chcoł?
—Ten — rzekł jem — zjavił sę v chace v polu dzis v nocë, chdzem sedzoł ze starą Julką i Trąbą przë wognjisku. Wurzasem i czarami vënekoł mojigo drucha na mroz i pod kosę smjercë.
— Ko vjidzita, ludze — rzekł Czernjik znovu — że ten człovjek błądzi!
— Smętku! — krziknął jem tero. — Czorni duchu! Tës vnekoł v smjerc mojigo vjernigo drucha a tero tvój przijacel, kruk czorni, vesoko z gałęzë stari chojnë z gorë blészczi na svoję wofjarę.
I takji mje gorz porvoł, żem przeskoczeł, be go zdusëc jak psa. Ale v jizbje sę kopnęlë i drogę mje zastąpilë. A szołtes, wu chternigo na wustrzesze jô njeroz nocovoł, przëstąpjił do mje i povjedzoł:
— Jidz z Bogjem, Remus! Abo kjej chcesz, to wostań wu mje wob noc przë pjecku. Ale nje robji mje trzosku! Bo co te tam povjodosz, to sę tobje le v głovje robji. Pon Czernjik cë krzivdë nje zrobjił. Przëvjozł jô go v połnjé mojimi konjami z Koscerznë, be spjisoł zgodę v spravje spôdku po mojim brace. Wodtąd won tu sedzi i pracuje. A że to tak długo jaż do pozdni nocë deruje, tim won nje vjinjen, le ti ludze, co sę wujednac nji mogą. Jakuż won cë mogł jaką krzivdę zrobjic, kjej jô przësignąc mogę, że won wod przedvjeczora wod naju anji na chvjilę nje vëszedł.
Tero ludze zaczęlë mjedze sobą szeptac z litoscą i rąganjim. A szołtes mje mjiłosernje poklepoł po reminju i rzekł:
— Wostań, Remus, wu mje na ten straszni mroz! Ale panu Czernjikovji dej poku, bo ma tu vszescë svjodkami, że won sę wod naju nje ruszeł.
Potcevi i zacni beł to człovjek, ten szołtes, tak że na jego słova bełbem wuvjerzeł, że mje sę le smjije, kjejbe nje ten trup pod vesoką chojną v polu.
Ale Czernjik sę wodezvoł:
— Dejta poku, ludze, Remusovji! Ten wostri mroz mu kąsk scął wolij v głovje. Njechle przińdze lato a won wodtajô.
I zaczęłë sę jedni rzechotac. Ale jô so wuvożol:
— Cuż të będzesz głupim dovoł leżnosc rąganjô?
 Szedl jem tede do dvjerzi, ale njimem vëszedł, uwobroceł jem sę i rzekł:
— Njech vaju Pon Bog mô v svoji wopjece! Bo va nje vjeta, że duch pjekła mjedze vami sedzi.
Tej szedł jem nazod v tę noc mrozu i smjercë. Doszedłszë do stari chojnë nalozł jem drucha, jak jem go wostavjil. Navetk czorni kruk jesz vjedno vesoko z galęzë blészczoł v doł.
Tak jô so wuvożoł:
— Przëprovadzisz svoję karę i zavjezesz zmarłigo som na nji do Lipna do jego njevjastë. Tam cë, druchu, vëpravję pogrzeb, jak sę noleżi.
Vzął jem sę tero i szedł svojim szlachem nazod. Zbłądzec nje beło możno. Zmęczenjé spadło ze mje jak voda z gęsë. Nalozł jem też mol, v chternim jô vszedł na drogę do Vęglikovjic i szedł jem po mojim szlachu, vjidnim na smjegu, dalij. Prożnom ale vëzeroł z daleka za chatą na gorce. choc beła noc cechô i vjidnô. Ale woprzestol jem sę dzevjic v ti straszni nocë, kjej szlach mojich krokóv v smjegu zagjinął a chatë jak nje beło, tak nje beło. Le njedalek v smjegu wuzdrzoł jem svoję karę z paką tovaróv i Trąbovą szopką na nji, jakbem ję beł przed chvjilą som tu wostavjił. Smjeg vkoł nji beł mjętkji jak puch i żodnich krokóv ludzkjich znac nje beło.
Nji mjoł jô anji czasu anji wochotë przemiszlac, jak moja kara sę tu nalazła. Lem przeżegnoł sę, vzął chvecadła v ręce i pchoł ję tam, chdze leżoł trup mojigo drucha. Pod vesoką chojną wułożeł jem go sobje z pakami i szopką na karze i ten całi czężor, vestchnąvszë do Boga, vjozł jem przez mroz i smjegji ku Lipnu.
 




XLII
Jak Remusa procem jego voli wożenjilë.
Mje bełbem njigde v żëcu so wuvożoł, że v bjałce może tile komedjanctva sedzec!
Kjej jem zakarovoł do Trąbjinë, tej wona vëpadła na przededvjerzé i zaczęła vadzëc. Beła wudbë, że vjezę ji chłopa pjijanigo. Ale kjej sę doznała, że won nje żije, zaczęła sę jiscec i lamańtovac, jakbe go beła kochała nad vszestko v svjece.
Ji głosni płacz zvabjił ludzi ze vsë i v kjile pocerzi ju całô vjes Lipno vjedzała, żem przëvjozł na karze wumarłigo Trąbę, chternigom nalozł zmarzłigo pod starą chojną pod Grzebovem i Lizokami. Njedługo a kanęlë szołtes i szkolni, żebe spjisac protokoł. Trupa położełasma wu Trąbjinë v jizbje. Jak skuńczilë pjisanjé, wodezvoł sę szołtes:
—Trąbjino! Tvoją spravą tero chłopa pochovac. Ale detka na pogrzeb gvesno wu ce prożno szukac.
—Jakuż jô mom mjec na pogrzeb, kjej njeboszczik, co zarobjił to przepjił? Ale chocbe pjił jesz tile, belebe nje beł wumarł, serdeczni chłop mój!
I zaczęła v njebogłose sę jiscec, kulac sę po zemji i vërivac sobje vłose z glovë. Żol belo patrzec.
Szołtes chvjilę sę przëzeroł tim lamańtom, ku reszce rzekł:
— Kobjeto! Co të tile cudujesz? Kożdi vje, żes të mjetelokjem i grulką pokozivała njeboszczikovji mjiłosc svoją. Gvesno jesz dzis nalezesz na njim znakji, kjej go meła będzesz do trumë, żeli nje zeszłë wob czas vanożenjô jego z Remusem. To tej gadej rozumno, jak meslisz go pochovac?
—  Jakże jô to mom vjedzec, kjej jô detka pod duszą nji mom.
— Pevno — rzekł na to szołtes — gmina będze muszała płacëc pogrzeb. Takô to naju bjeda gburskô! Vszetko z naju skorę drze. Les kradnje z woborë, vrobel vëjodô kłose a navetk szarô gapa żevji sę z naszigo pola.
A Trąbjinô tero zaczęła:
— A czijesz to je słuńce, co vom żetka dogrzevô, a czijeż to deszcz i rosa, co vom pola roszô? Co Pon Bog daje za darmo, to vama brac, ale vëdac le za zopłatą. Szołtesu, kuliż won razi ten njeboszczik grivoł na vaszich vjesołach, kuliż won razi v koscele dął na chvałę Bożą, a vjedno bez zopłatë, bo wu vaju detk cvjardo v soloku sedzi. A tero besta nje chcała go pochovac?
— Jô sę z tobą spjerac nje będę, kobjeto! — rzekł szołtes. — Jô też wuznaję robotę, ale leno taką, chdze gnotë trzeszczą i skora moknje. Vszestko jinszé, to trele i zobovka. Njeboszczik nje vjedzoł, co robota, dlotego nje wostavjił, za co go pochovac. V takjim razu nasza gromada będze go ju muszala po katolicku do zemji dostac. Tec vjelgji paradë uwon sę gvesno nje spodzevoł, a të ji nje żądosz!
Ale mje mjerdzeło tojich targovanjé. Tak jem rzekł:
— Nje bójta sę kosztóv. Jô go pochovję. I to vom povjem, że novjidzalszi gbur lepszigo nje będze mjoł pogrzebu.
Szołtes vezdrzoł na mje z vątpjenjim:
— A mosz të tile sposobu?
Na to szkolni:
— Remus mô vjęcij, njiże trzeba!
— Dobri vë jesce człovjek! — rzekł szoltes, przez "vë" do mje movjącë, jak czuł, że mom pjenjędze. Ale jô zdrzącë v zemni skarnje serdecznigo drucha, takjem rzekł do nigo:
— Dzeleł jes ze mną vjerno bjedę i wutropjenjé. Ratovoł jes mje z rąk pruskjich szandaróv, podchodzeł jes pod wokna moji sodze i grivoł mje na wucechę. Za to na tvojim pogrzebje cë grac będą, za to koscelnô paradô wodprovadzi cebje do wostatnigo spoczinku. Veszedł jes bjedni njedovjinno ve valkę dzivnich moci, chterne mojim żëcim kjerują, mje samimu na wurzas, a v ti valce straceł jes żëcé. Ale jô wo tobje pamjętac będę!
V moji jizdebce wu szkolnigo, tamem przëszedłszë do dom, wupodł na łożko jak kam. Po ti vjelgji fatedze i strasznich przigodach moc mje vszestka na czas wodstąpjiła. Za mje pon szkolni starą mjoł wo pogrzeb. Ale na Pustą Noc jô ju sę czuł mocni.
V małim alkjerzu leżoł druch mój v wodemkłi trumje, skrzepjice i trąbę przë sobje. V jizbje czestovała Trąbjinô ludzi ze vsë, chterni przëszlë spjevac nobożné pjesnje przez całą noc. Jô sedzoł do rena na zedlu przë wumarłim, a przed duszą przechodzełë mje wobraze z naszigo v gromadze vanożenjô. A kjej wonji tam v jizbje spjevelë, wuczuł jô verazno przë wuchu głos Trąbë:
— Remus! Czo!
Vezdrzoł jem, ale wumarłi leżoł z tim vjecznim wubetkjem na skarnjach, cuzi nom bjednim smjertelnim ludzom, bivszë całą vłosnoscą zemji a duszą Boga.
— Boczë, Remus, coc rzekę!—wodezvało znovu kol mojigo wucha glosem Trąbë:
— Jak cesnjesz wostatną gorsc zemji v mój grob, vez i wucekej! Wucekej ze smętorza, wucekej ze vsë i nje pokoż sę rechlij, jaż trova na mojim grobje trzë raze wurosnje i zvjędnjeje.
Podnjosł jem woczë na wumarligo drucha, ale won leżoł jak z kaminja vëkuti, cechi i wobojętni na spravë svjata.
Czimuż jô ti jego wostrzegji nje słuchoł?...
Na pogrzebje groł kamrot Veber z Klarnetą i timi z chternimi v gromadze njeboszczik grivoł na chvałę Bożą v Mjirachovskjim lese. Bractva vszeskji z chorągvjami provadzełe go do grobu, a ludzi sę zebrało jak na wodpusce. Dzevovoł sę szołtes Kjedrovskji chturen nje wuznovoł jinszi robotë, jak ti, chdze gnotë trzeszczą, że bjedni vanożąci muzikańt tile v kraju mjoł wuvożanjô. Bo won nje vjedzoł, że ten ponjevjerani, navetk przez bjałkę vłosną, bjedok njikomu krzivdë nje zrobjił a vszeskjim noseł wochotę i serdeczni czar svoji notë.
Wostoł jô terô som na svjece z mojimi meslami. Mroze latosigo roku trzimałë jaż do Matkji Boskji Gromnjiczni. Jô poleł v pjecku v moji jizdebce, a kjej wogjiń dudnjoł a mroz vëcinoł rozgji na woknje, tej jô przemiszloł, co beło i co mô bëc dalij. Przë tim jô zaboczeł v pjeń wo ni wostrzedze mojigo zmarłigo drucha.
Chleb mój povszedni dovoł mje mój hańdel tak dostatno, że jesz zbjegało. Woddani v przechovę wu pana szkolnigo, mój mjeszk nabjeroł sę talarami. Ale cuż mje z njich, kjej z njimi vëkupjic sę wod moji proce nje beło sposobu.
Tero jô ju vjedzoł dobrze, że mój knopjęci sen pod wukorunovaną jarzębjiną pod lasem, to krotkji wobrozk proce czężkji i długji. Njim dozdrzenjeją kłose v polu, vjele ludzi vëleje pot wod pjerszi skjibë do pjerszigo cęcô kose po Svjętim Janje. Wurosnje chleb, kjej na procę ludzką dobri Bog z njeba zesle rosę i deszcz i cepło słuńca, błogosłavjącë procë ludzkji. Vjedzoł jô tero, że zapadłi zomk ludu kaszubskjigo z jego chvałą rechlij nje vińdże z cemni głębji, njim przez womonë Strachu, Trudu i Njevorta tesące pastuszkóv nje przenjesą svoji krolevjonkji przez głęboką vodę. Ale pokąd dobri Bog jich budzi po lasach, knjejach, vsach i mjastach kraju, Smętk jich vëtrącô z dróg Bożich, —  Smętk, chturen zdradą i mjeczem tępjił lud nasz wob dzesęc vjekóv. Przemiszlującë tak, vjidzoł jem, że mje przëbivô vjidu, vjidzoł jem, że może sobje wukuję mjecz. Ale cuż beło to trzecé, wo czim starô Julka no v chacena smjegu spominęła: To lë muszisz przënjesc som?
— Zdej sę na volę Boską i robji, co cë dusza koże! — tak mje povjedzoł wonge ksądz Paveł na Glonku. A jô przenomnji vjedzoł, że mo jadusza nje je z tich, co wu tich prostich ludzi, chternim codzenni chlebk i cepłi norcik v chace abo bogactvo i chvała wu ludzi są żnjivem vszelkji proce na zemji. Ale jakuż jô vészukom strzod ludzi takjich, chterni mje są duszą krevni, kjej navetk mova moja v gromadze ludztva njerozumjałô brzemjeje?
Vątk mojich mesli przervoł mje zimk. Jakoż redosc zalevała mje duszę, kjej jô na Strumjanną wopakovoł karę ksążkami i tovarem i karovoł v svjat! Le żol mje scesnął serce, że Trąbë przë mje nje beło. Kożdi kamiń przë drodze, kożdô Bożomęka przëboczała mje go. A beło, żem sę chdzeroz wodezvoł do njego, njimem so przëboczeł, że leżi tero cechi pod zemją na smętorzu Lipińskjim. Za to, kjedem stanał v Koscerznje na renku i rozkłodoł na karze moje ksążkji, ku mojimu vjelgjimu zdzevovanju postavjiła sę wokoma mje — Trąbjinô, vdova po mojim druchu.
— Cuż të chcała, kobjeto? — pitom sę.
— Jô cë chcała pomoc.
— Pomocë mje nje not!
— Będę pjilovała, be cebje nje wokredlë.
— Mje nje wokrodają.
— Jô dejadej wostanę, bo të som so nje dosz radë. Tec njeboszczik mój chłop też vjedno v gromadze z tobą vanożeł.
Cuż jô mjoł na to rzec? Beło to na tim samim molu, chdzem przed lati mjoł nę rozpravę ze szandarą i ze szabelką mjeskjim wo ne ksążkji z Krolovą Korunë Polskji. Tec nji mogł jem ji nekac jak wonich wod sebje, kjej z dobrigo serca przëszła! Tak wostała, a jak beło po targu, tej sę chdzes podzała.
Na drugji dzeń beł jarmark v Suleczinje. Kjej jem sę postavjił njedaleko koscoła, vjidzę Trąbjinô stoji kole mje. Tak jô sę pitom:
— Cuż të tak przëlnęła do mje, kobjeto?
A wona zaczęła płakac:
— Pokąd mój chłop vjekovoł, to won cë pomogł v hańdlu. Pocuż të na mje cudujesz, kjej cë rovnak nje zavodzom!
— Wod złigo ducha wodżegnosz sę krziżem svjętim a wod bjałkji czim? — Tak jô sobje povjedzoł i doł jipoku.
Kjej jem cignął na drugji dzeń do Serakojc, tej ji ju njebeło. V Kartuzach, Żukovje, Mjirachovje, Kętrzenje jô ji nje vjidzoł na woczë. Ale ledvjem kanął bliżij Lipna, nalazła sę kole mje, jak cenjô.
Beło to ve Vjelu na wodpusce. Ludztva tam co njemjera zbjerô sę na Matkę Boską Sevną. Vszescë ludze z wokolice dalij i krocij Lipna vjidzelë, jak Trąbjinô stojała kole mje za karą z ksążkami i tovarem, jakbe do mje noleżała. Nje vjem, dloczego mje sę na Trąbjiną srodze markotno zrobjiło, kjej z gromadë ludzlva vëszła ku mje pjęknô łovczka, panna Klema z Vesokjich Zobór. Serce mje zaczęlo bjic jak młotem v pjersë na ji vjidok, chterni wobroz jô noseł v sercu wod ni chvjile, kjej jem ję wuzdrzoł postavną v rzozach zachodzącigo słuńca jidocą naprocem nama pod Zoborami. Vëbrała wona kjile ksążk, tej wobzerała zveczajni mantolikji, jak je kupają do posvjęcenjô na wodpustach i rzekła:
— Pjękni są te małi mantolikji, ale v naszim rodze wod wojca na sena przechodzeł barzo dużi i pjękni mantolik z vëwobrażenjim Matkji Boskji. Takjigo pevno dziso ju kupjic nje możno?
—Nje! — rzekł jem. I krev mje buchnęła gorącą falą do tvarze, bom sobje przëboczeł, że wona gvesno jich rodovi znak v nen dzeń żnjiv na mojich pjersach vjidzała.
 Ale wona na mje zdrzała dobrimi i kąsk smutnimi woczoma a ku reszce rzekła:
— Dobrze, że kupjic nji możno! Tec chto takji mantolik posodô, ten go le za vesoką cenę woddac może. A może go przë sobje trzimô, bo mesli bjedni, że ti vesokji cenë mu nje zapłacą. Ale na moję wudbę povjinjen sę przenomnji zapitac. Tec nji może jinaczi vjedzec, czebe mu nje delë, czego żądô.
Przë wostatnich słovach panna spusceła na chvjilę woczë, tej podała mje rękę i zgjinęła v hurmje zebranich na wodpusce ludzi. A jô rozumjoł ji słova, chterne jak vjelgô fala słonecznigo cepła wuderzełë mje do serca. Całą chvjilę jô nje vjidzoł njic, jak ten vjid v moji duszë. Wobudzeła mje Trąbjinô, chterna zakaszlała, jakbe v złoscë, vëpluła na zemję i rzekła:
— Ta panna ze Zobór njelecho do cebje z woczu strzelała. Vstidu nji mają dzis te młodé dzevczęta !
— Cuż cë do tego, Trąbjinô? — rzekę. Bo mje belo na nję srodze markotno. Tej zdrzoł jem znovu za krolevjonką jezora, chterną jô vjidzoł jidącą postavną jak provdzevô krolovô przez morzé ludzi. I vzęła mje za nją strasznô tesknjączka, takô strasznô jak ta, chterna mje nekała przez kaszubskji kraj do jego wostatnich granjic. Co v nen czas straszné przigodë wu vëmjerającich Kaszubóv przëgasełë płoszczem wurzasu i smutku, to tero całą mocą płominjem vjelgjim z nova vëbuchło.
Przëvołoł mje do sebje grubi głos naszigo Lipińskjigo szołtesa, gbura Kjedrovskjigo, chturen rzekł:
— Strzeżë sę, Remus, bo ti bjałce zle z woczu patrzi!
Vezdrzoł jem na njego pitającim wokjem, jakbem sę chcoł pitac :
— Komu zle z woczu patrzi?
A won rozumjoł i rzekł rągającim głosem:
— No komu, jak vdovje po Trąbje? Wona sę na cebje zavzęła i të gvesno nje wuńdzesz vłodzë ji mjeteloka.
— Cuż ti ludze wod cebje chcą? — meszlę sobje. Alem v głovę vjęcij wo to nje zachodzeł, bo mje stojała przed woczoma pjęknô krolevjonka jezora i przëboczełë mje sę dnje ze Sorbska, chdzem sę dovjedzol wo dzivnim zvjązku ringrafa rodovigo Zoborskich z rodem Młotkóv na Pomorsce, z chternigo rodu jô, bjedni Remus, beł jem też.
Ale Trąbjinë jô sę wodtąd nje vëzbeł. V parafijach bliżij Lipna vjedno wona nalazła sę kole mje. A jak jô cignął dalij, tej ji nje beło.
Tak minęło lato i jesiń i kanął svjęti Mjichoł. Do Zobór zańsc jô jesz wodvogji v sobje nje nalozł. Srodze mje tropjiła tęsknjączka, bo wob jinszé lata jô z mojim zmarłim kamrotem vanożeł ze szopką przed Godi po gburskjich vsach. Tero nje beło co robjic.
 Jedni njedzeli, kjej jem sedzoł v moji jizdebce i czetoł, zaklepało na moje dvjerze i vszedł gosc. Zdzevjiło mje to barzo, bo zveczajno mje njicht nje wodvjedzoł. Dogadac ze mną sę nje beło letko, a krom tego cuż jô mjoł spolnigo z timi potcevimi ludzami, chterni moji dusze nje rozumjelë? Vszedł tede gosc njespodzevani, a tim beł nasz koscelni Kojtała. Mało chto znoł jego provdzevi przezvjisko, bo zvelë go vszescë Rzemiszkjem z tego, że krom wurzędu koscelnigo zarobjoł na żëcé szevjectvem. Rzemiszk tede veszedł, pochvaleł Pana Boga i rzekł:
— Przë ti svjęti njedzeli trzeba rovnak naszich parafijanóv wodvjedzëc. Meszlę, Remus, że cë to nje będze przeką nosa ?
Jô mu podoł rękę i go roczeł do sedzenjô. Won sodł, vëjął rożk, zażeł tobakji i rzekł:
— Jednak co hańdel to hańdel. Człovjek nje złomje sobje gnota a vzątk mô. Tobje gvesno, jidze dobrze?
—  Bogu dzęka ! — rzekę na to.
— To sę vje ! Żedë, jak no to chitri norod, też volą hańdlovac njiże gburzec abo rzemjęsło spravjac, bo to vjedno vjększi vzątk njese. To też të mosz pevno ju sporo talaróv wuzbrané v soloku.
— Jô jich tam nje rechovoł.
— Jaż tile? — dzevovoł sę Rzemiszk. — Kjej tak, to jô cë jako, że tak rzec, duchovnô wosoba le jednę radę dac mogę.
— Jaką radę ?
— Wożeń sę!
Cuż ten człovjek wod cebje chce?— meszlę sobje. Kjej jem na to njick nje uwodrzekł, Rzemiszk zażeł tobakji i pravjił:
— V Pjismje Svjętim stoji, że Pon Bog stvorzeł Jevę na to, żebe Jadom nje wostoł som na svjece. Bo to ju gvoli vjiktu i pjérze chłopu not bjałkovskji pomocë. A tej kożdi czuje chdze roz volę Bożą. Ko bełobe to procem szeku, żebe stateczni człovjek, jak na ten przikłod jezdes të, kantroł sę wob drogę z jakjimi dzevusami v grzeszni sposob abo, co jesz gorżij, z cuzimi bjałkami...
Nje vjedzoł jô poprovdze, dokąd won cignje ze svoją godką. Ale ko won rovnak beł mojim goscem, trzeba go beło poczestovac. Ve vsë vjedzelë, że won so jednigo vëpjic lubji, choc z jinszi prziczinë njiże njeboszczik Trąba to robjił. Godelë, że won mô doma gorę nad bjałką a vłodzę vëkonuje rzemiszkjem. Ztąd mu też jego mjono sę vzęło. Tak jô do njego rzekł:
— Vëboczë, koscelni, że jô na minutkę vińdę. Zveczajno njicht mje nje wodvjedzô, a chcołbem cebje czim poczestovac. Muszę przënjesc, bo njick nji mom doma.
— Jô będę żdoł na cebje, Remus, bo vjidzę, że jezdes człovjek, chturen vje, co sę noleżi.
Przënjosł jem tede z karczmë połkvaterk gorzołkji i dva kjeliszkji i przëroczeł jem gosca, przeprosivszë, że som nje pjiję. AIe won mje to z chęcą vëboczeł, vëpjił jednigo i drugjigo, a tej zaczął mje chvalic.
— Jô vjedno movję, Remus, że të jes stateczni człovjek. A choc wonji tam ve vsë godają, że të czasem błądzisz, to sobje z tego njick nje robji. Bo żebes të nji mjoł wukładnigo szeku v głovje, to be cë sę talarë v mjeszku nje nabjerałë. Bo jô jesz nje vjidzoł żodnigo głupigo, cobe mjoł pjenjędze. Pjenjędze navetk mogą rozum zastąpjic, a czim vjęcij jich chto mô, tim v woczach ludzkjich je mądrzejszi.
Zażeł, vezdrzoł na mje z boku i sę pitoł:
— A na co të svoje talarë zbjerosz?
— Na pogrzeb!
— Na pogrzeb? Żeli të jich mosz do tila, co jich nje rechujesz, to dej sobje povjedzec: Nje tile chorągvje z bractvami pudą za tobą, ale możesz mjec na trumje sreberni kandelabrë i divan pod katafalkjem, nje movjącë wo vigilijach i egzorce. Jô cë mogę, jak cë będze not, to vszetko dokumańtnje wobrachovac, bo to moja sprava. Ale bronji Boże jakji njeszczescé, to tobje jesz daleko do katafalku i egzortë. Nje bełobe to lepji i zdrovji dac za żëcô i folgę grzesznimu cału i stracëc te pjenjędze v gromadze z jaką potcevą i mjiłą bjałką?
— Cuż to pomoże, kjej jô nji mom bjałkji!
— Ale mogłbes mjec. Zdrovą bjałkę i chvatką jeszcze. Kąsk navet cnotlevą. Cuż tam będę wobvjijoł v bavelnę! Povjem cë: Zajachoł tu z jakąs worędzą pon Czernjik z Koscerznë. V ten dzeń pravje gromada radzeła, jakbe to zrobjic z nomjeszim kosztem z ną vdovą po njeboszcziku Trąbje. Vjes ję tero żevjic muszi, a të vjesz, jak gburom je detka żol. Tak pon Czernjik povjedzoł, że po tim vjelgjim kamroctvje z njeboszczikjem Trąbą bełobe tvoją povjinnoscą wożenjic sę z jego vdovą. Kobjecesko mjałobe żëcé, a gmina be sę vëzbeła czężoru. Ta rada sę gburom srodze vjidzała, a jô som movję, że ten Czernjik nji mô lecho v głovje.
Ale jô na to povjedzenjé Rzemiszka tak sę muszoł smjac, jak jem sę jesz v żëcu nje smjoł.
— Rzemiszku! — rzekł jem. —  Czernjik to złi duch. Le va głupi sę tego nje doznajeta. Ale możesz vaszim gburom povjedzec: Do wożenjenjô noleżą dvoje, a jô nje chcę!
Ale koscelni sę wobrazeł, żem go Rzemiszkjem zvoł, i rzekł:
— A cuż të za grof, że sę tak smjejesz? Pjękni të gvesno na vezdrzenjé nje jes, a vszetcë mają cę za kąsk natrąconigo, to też jinszi v tvojim molu dołbe zaro jutro na zopovjedze i jeszczebe podzękovoł gromadze, że mô taką wo njego starę.
A jô wodrzekł ze smjechem:
— Bjedni Rzemiszku! Pudzesz të też podzękovac gromadze, kjej cę tu veznę i ze stopjenji na doł szmergnę, jak mjech brukvji?
Zląkł sę koscelni srodze, jaż zblodł. Vstoł i chcoł wucekac. Ale jô go przëcesnął na stolk i doł mu noprzod gorzołkę vëpjic, poceszivszë go:
— Njebój sę, koscelni! Chdziż jô be skrzivdzeł tak vjidzałigo człovjeka, jak koscelni z Lipna! Le boczë: Nje sadnje worzeł na grzędze v kurnjiku! Vëpji gorzołkę, chterną cę ze serca czestuję i jidz z Bogjem!
Won sobje nje doł tego dva raze povjedzec, le nekoł stopjenje v doł, le za njim dudnjało. Choc to mu przëszło dosc czężko, bo jedną nogę mjoł v kolanach sztivną. Jô za njim przez wokno zdrzoł i nji mogł jem sę smjechu strzimac. Ale pevnje nje bełbem sę tak smjoł. kjejbem beł vjedzoł, co mje czekô.
Gburzë mają svoje sposobë. Kjej jô jednigo dnja karovoł przez most v naszi vsë, najachoł mje z tełu vozem v porę konji szołtes Kjedrovskji. Konje mje pchnęłë na mostové poręcze, a jô z moją karą zjachoł z poręczim v rzekęJak z pjeca nii łeb. Przë tim jô stłukl sobje głovę, jaż mje wogłuszeło. Nje beło v rzece głęboko, ale bełbem może sę v vodze wuduseł, kjejbe som Kjedrovskji nje beł mje przëszedł z pomocą. Zbjeglë sę ludze i napoł wogłuszonigo vëcignęlë mje z rzekji. Kjedrovskji tero mje jął lac mocni gorzołkjiv gardło. Takji beł jem słabi, żem sę nji mogł wobronjic timu trunkovji. A won loł i loł, jaż mje sę svjat zaczał krącëc przed woczoma. Nje vjem, co sę ze inna po tim dzejało. Le jak jem sę wobudzeł, głova mje srodze bolała a jô leżoł v łożku. Ale nje v moji jizdebce wu szkolnigo. Przë mojim łożku sedzała Trąbjinô i moję głovę wokłodała remjonkjem.
Minął długji szturk, njim jô przëszedł tak dalek do sebje, żem sę doznoł, chdze jô jezdem. Wob ten czas Trąbjinô ze słodkjimi słovami do mje sę wodzevała.
— Kochani Remusku! Vjidzisz, jak jô jedinô cebje dozerom. Żebe nje jô, to bes ju beł na tamtim svjece v tovarzestvje mojigu njeboszczika chłopa.
I zaczęła mje sceskac i całovac.
Tak jô sę zervol chiże, woblekł moje ruchna, zrzuceł z głovë Trąbjinen remjonk i vëbjegł, jak szoloni, do dom. Beł to ju czas nad ranem. Na drodze stoł stroż nocni, chturen vëgvjizdivoł godzenë. Ten, skorno mje wuzdrzoł wod Trąbjinë vëbjegającigo, smjoł sę głosno i rągoł:
— Vejtale, Remus! To të wob noc lezesz do vdóv? No, pożdejle, stari grzesznjiku!
Na drugji dzeń całô vjes vjedzała, że jô wob noc społ wu Trąbjinë.
Tero zrobjił sę gvołt vjelgji. Som worganjista przëszed do mje z rozkazu ksędza jegomoscë vëmavjac mje zgorszenjé, chterno jô seję po vsë. Som jegomosc kozoł mje przińsc i mje wostrimi słovami povjedzoł, żem znjesłavjił bjedną vdovę, z chternąm sę dotechczos vlokł na woczach vszeskjich ludzi po jarmarkach i wodpustach. Tę krzivdę i grzech, chturen sę ju stoł na njeszczescé, zmazac le mogę, kjej dom na zopovjedze i sę z Trąbjiną wożenję.
Tak złi ludze ksędzu v wuszë vłożilë!
Kjedem karovoł przez vjes, tej mojich wusz dochodzeła takô spjevka:
—To beł szpos! Remus roz Do Trąbjinë v łożko vlozł.
Tero jô sobje zapozdze przëboczeł wostrzegę mojigo zmarłigo drucha v Pustą Noc: Jak cesnjesz wostatną gorsc zemji v mój grob, vez i wucekej! Wucekej ze smętorza, wucekej ze vsë i nje pokoż sę rechlij, jaż trova na mojim grobje trzë raze wurosnje i zvjędnjeje.
Ale ju beło zapozdze. A to vjeczné dokurczanjé ludzi i napomnjenjé ksędza wumęczeło moję duszę, żem sobje nje vjedzoł radë, le doł na zopovjedze.
Za szterë tidzenje jô ju beł mężem Trąbjinë. Ale jak jô mjoł do nji jisc, tak jô ji povjedzoł:
— Kobjeto! Stało sę njeszczescé przez tvoje krętevętë i złą volę ludzi. Ksędza żesta wobelgała, ale Boga va nje wobełżeta. A kjej jô dlo ludzkjich woczu tero z tobą vzął slub v koscele, to choba vjęcij wode mje nje żądosz. Tu mosz vszeskji pjenjędze, chterne mom pod duszą, żebes mjała z czego żëc, a jô jidę v svjat!
Wona z tim beła barzo spokojnô, a jô szedł z karą. chdze mje woczë njesłë.
Małovjele po Gromnjiczni jô sę ruszeł v svjat, a Svjęti Jan sę zbliżoł i sano vesoko stojało, żdającë na kosnjikóv, kjej jem sę vroceł do Lipna. Zakarovoł jem do moji jizdebkji wu pana szkolnigo. Ale ten krąceł głovą i rzekł:
— Bój sę Boga, Remus! Tvoje mjescé je lero wu tvoji bjałkji. Jô tvoji jizdebkji nje vëarądovoł, ale zrobję to przë leżnoscë!
Tak jô go proseł barzo i jem sę z njim ku reszce wujednoł, żebe moji jizdebkji nje vëarądovoł. Arąd jô przërzekł płacec dalij, jak dotąd, bom vjedzoł. że prędzij cze pozdnji z Trąbjiną sę rozińdę. Nje przëszło mje do głovë, że to będze tak prędko. Tej vzął jem i karovoł do Trąbjinë.
Jak jô wodemkł dvjerze do nji, vëburklë z jizbë dvje bjałkji. czervjoné na licach. V jizbje lecało gorzołką. Moja, njibe to żona Trąbjinô, sedzała v bestrich ruchnach na stolc, nogji pod sebje jak krovc. Na głovje mjała muckę czervjoną ze sto zvoneczkami. Bez woprzestanjô smjałë sę ji woczë i gęba. Pravą ręką vzęła ze stołu prożné skarupë jôj i jęła njimi ceskac ve mje, vrzeszczącô:
— Nje vorto po svjece szukac zapadłich zomkóv a bjałkę kochaną doma wostavjic! Nje vorto! Nje vorto!
Zjeżelë mje se vłose na głovje. Tec to nje beła Trąbjinô, le na wukozka z pod zomkovjiska z mojigo snu pod wukorunovaną jarzębjiną! Tam mje ję krolevjonka polcem pokozała. V czężkji womonje choroscë szła uwona mje na woczë, vënekanô mjętką ręką potcevi Martë. Jimję ji Njevorto!
Na to mje czervjonô chmura woczë pobjegła, a jô vzął to straszedło v wobje ręce i rznął je woknem na wulicę, że wokno i łoża jego z trzoskjem za njim vëlecałë, le dużô dziira v scanje wostała, przez chterną vjater, pełen vonji sana, vlecoł do jizbë. A jô czężko wusodł na zedlu i sę pitoł svoji wurzasłi dusze:
— Cuż to beło?
Ale na wulicë vjeskji zrobjił sę gvołt. Na potrzaskanim woknje sedzała Trąbjinô i krziczała:
— Remus wogłupjoł i mje chce zabjic!
Zbjeglë sę ludze, jak vjcdno przë takjim vjidovjisku, a czim jich belo vjęcij, tim Trabjinô sę głosnji jisceła.
— Remus zaszedł v głovę i mję woknem vërzuceł! Vszeskji gnotë mom połomjoni. Won całą vjes vëmordujc, żeli go nje zavjezeta do głupigo domu!
Njech mje Bog vëboczi, żcm v woni chvjilë —jedini roz v żëcu — podnjosł rękę na słabą kobjetę...
Jak jem przëszedł po wurzasu do sebje, tej jô vjidzoł przez vjelgą durę v scanje, chdze przedtim beło wokno, że sługa vjeskji i szołtes zjavjilë sę mjedze ludztvem. Szołtes kjivoł do mje głovą, tej zaczął pravjic do bjałkji:
— Kobjeto! Żeli tvój cę kąsk vëtłukł i cebje przez wokno zamjast przez dvjerze — jakbe sę beło noleżało — vërzuceł, to przëjim to v pokorze jako spravjedlevą karę za tvojigo pjerszigo, nad chternim jes cudovała grulką i mjetelokjem. Dostałas tero cvjika za njeboszczika i rechunk je vërovnani. A tero poj ze mną! Jô vaju pojednom.
— Żodną mjarą jô tam nje pudę! — krzikała bjałka. — Won wodszedł wod rozumu i mje zabjije.
Na to szoltes chvjilę przemiszloł, tej podszodł pod durę v scanje, chdze przedtim no wokno beło, i patrzeł do jizbë, chdze jô sedzoł na zedlu i sobje v głovje wukłodoł, co tero robjic. Patrzeł chvjilę, tej rzekł:
— Remus! Czo le! Czuł të, jak jô tvoji bjałce provdę povjedzoł?
Jak jô na to njick nje wodrzekł, tak won znovu:
— Remus! Ko të jezdes rovnak człovjek stateczni. Rzeknji mje provdę: Wodszedł të poprovdze wod rozumu, cze to le takji babskji bojanjé?
Tak jô povjedzoł:
— Szołtesu! Njebój sę i poj do jizbë. A vez ze sobą tich ludzi ze vsë, co tam stoją, bo jô mom vama njico do povjedzenjô.
Za chvjilę jizba beła pełnô. Jô vstoł i povjedzoł tak:
— Jak długo ta vjes stoji, gvesno jesz jego mjeszkańce takjigo brzedkjigo wuczinku procem bliznigo nje popełnjilë, jak procem mje. Żebe strącëc ze sebje wobovjązk żevjenjô bjedni vdovë, strącilësta mje v rzekę z mostu, wupojilë gorzołką i njedovjinnje wobmovjilë przed naszim ksędzem. Zkantrelësta mje v takji sposob z kobjetą, jakbesta worzła wożenjilë z kurą. Żebe to rozumjec, jesta va za głupi. A żesta z pjekjelnim podstępem na mje sę wusadzeła, to vom vëboczom, bo nje ve vaszich głovach ten podstęp sę vëlągł, ale v głovje vaszigo doradzce, czornigo ducha, jakjim je nen Czernjik. Povjesz, szołtesu, ti kobjece, chternąm woknem na vjes vërzuceł, że mô jisc kożdi mjesądz do szkolnigo, chturen ji vëpłaci z mojigo mjeszka, co ji not do żëcô. Dłużij wona jednak vjekovac nje będze jak do czasu, kjede trova na grobje njeboszczika Trąbë trzeci roz vërosnje i zvjędnjeje.
Słuchelë mje ze zdzevjenjim, bo moja mova szła verazno i wostro jak stol, co sę vjedno dzejało, kjej moja dusza beła rozburzonô. Rzekłszë to, zabjeroł jem sę do dvjerzi i povjedzoł:
— A tero z drogji pracharstvo! Bo jidze ricerz Vjitosłav ku vëbavjenju zaklętigo zomku. A jego drogji nje są vaszimi drogami!
Rozstąpjilë sę przede mną, jak psë bojąci, le slode sebje czuł jem jich szeptanjé:
— Tero won znovu błądzi!
 




XLIII
Jak Remus wuzdrzoł na woczë wukozkę Njevorto i jak pjorun spoleł gnjozdo jego szczescô.
Tero povjedzoł jem sobje tak:
— Pudzesz na Glonk do krijovkji njeboszczika krola jezora i povjesisz ringraf na scanje. Vząvszë bo bjałkę przed svjętim vołtorzem, nji mosz możnoscë vëpełnjic jego zlecenjô.
Wostavjivszë karę moję v jizdebce wu szkolnigo, teguż samigo dnja vzął jem sę i szedł. Naszedł czas ju vedle połnjô, dlotego nje beło możnoscë zańsc przed nocą na mjescé. Mjoł jô przed sobą czężkji postanovjenjé, a wutropjenjé, chternem przeszedł v wostatnim czasu, zgrezłë mje duszę. Ale krom tego serce moje beło pełné redoscë. Pon Bog, jakbe mje chcoł vënagrodzëc, doł pjękną pogodę. Sano i mjod vonjiłë nad zemją a vesoko skovronkji spjevałë, tak że mje sę przëboczeła wona pjesnjô z pustkovjovich lôt, przë jinszi worędzë spjevanô:
— Hej të, ptoszku, skovroneczku, vesoko latasz: Povjedzże mje novjineczkę, chdze sę wobracasz!
Ale skovronk gvesno vjedzoł, że jô szedł vezdrzec na wostatni kvjatë i zamknąc wostatné dvjerze do szczescô, bo złô ręka pomachtała przędzę mojigo żëcô.
Kjej jem zaszedł v las, to i tam słonuszko szło za mną cepłim vjidem, malującë krze jagód i boróvk i letkji, jak mgła, lestë paprocë. Nje bełbem sę dzevovoł, kjejbe jakji krosnję z długą broda, vjekové jak svjat, beło veszło i zdrzącë na mje mądrimi woczoma, beło pitało:
— Remus! Cuż sę stało, że të jidzesz v njedzelnich ruchnach bez svoji karë przez ten dużi i cechi las?
Ale żodne krosnję nje vëszło choc his vëzdrzoł, jakbe v njim ten dzivni ludk jesz przed chvjilą beł gospodarzeł i dopjeru beł szedł na wobjod.
Za lasem jô vëszedł v pole a z pola znovu v las. V lese mje naszła noc. Muszało to bëc ju njedaleko jezora, bo lecało do mje vonją vodë i rebackjich seci. Jidącë za ta vonją, doszedł jem ku reszce do brzegu jezora i zaczął szukac czołna. Naprocem, jakbe mje provadzeła jakô dobrô ręka, czorno na vodze wodbjijoł sę sztołt wostrovu, v chternim jô poznoł Glonk. Chdzes daleko szczekałë psë. Długom wobchodzeł brzeg, njimem nalozł czołen, ale vjosła v njim nje beło. Tak jô nje namiszlającë sę, vëloł z njego vodę rękoma, położeł sę na dno i rękoma vjosłovoł ku Glonkovji. Szło to barzo pomdłu, ale jô mjoł czosu dosc.
Najechavszë do brzegii, vëszedł jem na mol, co naju z njeboszczikjem Trąbą wonge przëjął, kjej jesma ze Zvadë nekała. Przéboczeł mje sę tero njeboszczik krol jezora, jak won naju z Trąbą vëstraszeł v postaceji kopjice sana. Vjidnô vëszła z njeba noc z mjesądzem i vszeskjimi gvjozdami, a jô legł na tim samim molu na wurzmje nad łączką, na chternimem v te stronë pjerszi roz sę dostoł. Vjidzec beło za vodą, v chterni szklełë sę mjesądz i gvjozdë, las wonich vesokjich jałovcóv ku Zoborom, vjidë Lipë i Rebokóv, a czuc sę dovało szczekanjé vartującich psóv ve vsach rebackjich. Som jeden v ti nocë na ti vispje i na tich vjelgjich vodach, jednak nje czuł jem sę samotni, ale dusza moja żdała spokojnô, pełnô gvjôzd i vjidu ksężecovigo, jak vjelgji vodë vkoł mje.
V ti spokojnoscë wusnął jein na lesnim mechu, nje vjem kjede i jak. Kjedem wodecknął, bjołi dzeń ju beł vëszedł na svjat i wodkreł przede mną vjidné vodë i pełną krose zemję. V drzevach nade mną ptactvo vëspjevivało svoje notë. Letkji szum vodë groł wo kraj wostrovu, rąbjącë go vązką stronką bjołi pjenjiznë. Na Zoborskjim brzegu wod stronë jałovcóv do czołna vstępovała Łovczonka ze Zobór. Jak jem ję poznoł, to v duszë moji jakbe sę dvjerze wodemknęlë, przez chterne ten bjołi dzeń i to cepłé słunko vjidną falą zalałë vszeskji moje zgrezotë i markotnosce, jakjimi napasł mje svjat za tim jezorem i za timi lasami.
Panna Klema, stojącô v czołnje, vjosłovała ku Glonkovji a ji postavnô wuroda i cudné skarnje tak wudałë, jakbe to vjidné jezoro i ten złoti dzeń vësłalë do mje svoję krolovą.
Przëbjivszë do kraju, vëcignęła czołno na pjosk. Tej zdrzącó pod gorę wuzdrzała mje. Na to v ji woczach sę zaszklełë vjidë, jak v słuńcu na gładze jezora i letkjimi nogoma podeszła ku mje. Podała mje rękę i rzekła:
—Vjedzałam, że przińdzesz. Na tvoje przëjącé wod długjigo czasu vszestko gotové.
A kjej jem na nją vezdrzoł zdzevjonimi woczoma, zjęła strzelbę, sadła na dzarnje, ręką mje roczącô, bem sodł przë nji. Tej rzekła:
— Mój wojc njeboszczik przed smjercą povjedzoł, że przińdzesz. Vjitom cebje tede!
Tej patrzeła na te łiszczącé vodë i na nen las jałovcóv na procemnim kraju. Za chvjilę woczë ji zaszłë łzami, zakreła skarnje rękoma i zaczęła barzo płakac. Pevnje przëboczeł sę ji nen straszni dzeń, kjede vëgrzebała drzozgji z pod matecznigo krza i woddała go płominjom. A mje sę ji srogji żol zrobjiło i tak vjelgô mjiłosc do nji mje duszę rozparła, żem ję wobjął za szeję i głoszczącë ji złoti vłose wo svjece zaboczeł. A wona wo mje sę sparła i długo, barzo długo płakała v wobje ręce, chternimi przëkreła svoje cudné lica.
A jak sę vëpłakała wod serca, tej wodsunęła sę wode mje i rzekła smutnim głosem:
— Vjem jô, co v Lipnje njedobri ludze z tobą zrobjilë! Wożenjilë cebje z ną njicpotą bjałką, chterna na wodpusce ve Vjelu za tobą stojała. Ale të rovnak z nją nje żijesz?
— Nje!
— Pitom, choc vjem vszestko. Bo choc ma tu za lasami v pusti mjeszkoma, vjédzô nas wo vszestkjim dochodzi, co sę na svjece dzeje. A vjédz, że jô jedinô jezdem tvoją woddaną i namjenjoną wod vjekóv. Jinaczi bëc nji może!
I vezdrzała na mje pańskjim wokjem, tak żem sobje v ti chvjilë przëboczeł vezdrzenjé krola jezora, kjej won jesz na voli chodzoł i jô go poznoł v jego krolestvje.
Na muravje pod lasem sedzałasma długą chvjilę cecho, ale dusze nasze szukałë drogji do sebje. Jaż krolevjonka jezora, pokazującë ręką na vesokji brzeg Zoborskji rzekła:
— Tak to nom roz namjenjoné, że nasze drogii nje jidą szlachem zveczajnich ludzi, a prziczina tego, że ma jezdesma z rodu stolimóv...
V dovnich czasach z połnocnich stron zjavjił sę na tim wostrovje stolim. Na Zoborach mjeszkała pora stareszkóv z jediną coreczką. Ta żevjiła starszich zdobeczą secë i strzałóv wostrich i pevnich, z łuka strzelanich. Stolim z vesokjigo wostrovu tego wuzdrzoł dzevczę i rozmjiłovoł sę v njim. A jak wono przëjachało roz na ten wostrov strzelac na zvjerza, vzął je stolim pod rękę i zaprovadzeł do svoji jomë pod zemją i wona wostała jego żoną... Po czasu nadeszlë jinszi stolimovje i vzęlë svojigo brata ze sobą na dobivanjé krolestv i złotich korun krolevskjich. Le dzevczę płaczącë wostało samo ze svojim sinem, a ten beł prawojcem nas, Zoborskjich. Ta krev stolimovô burzi sę wu nas na vszelkji gvołt i bezpravje, chdze nji możemë panovac, tam volimë wumrzec.
Ale ve mje zapadło sę vszestko, co mje ze svjatem vjązało. Zdovało mje sę, że ma dvoje le są sami na svjece, i vzął jem dzevczę pod rękę i rzekł:
— Poj ze mną!
Wona bez sprzecivjenjô ze mną szła do vjelgjigo kaminja, chturen zamikoł dvjerze do jomë krola jezora. V gromadze wodemknęłasma drogę sobje i zamknęła kamiń za sobą. Ale kjej jem doszedł do podzemnigo mjeszkanjô, tej jô vjidzoł, że ręka dzevczęca tam muszała codzeń gospodarzec. Porządk panovoł takji, że v kuchnji szklełë sę statkji, jakbe chto szekovoł mjeszkanjé dlo państva młodich ve vjeselnim domu.
V podzemni dvornjicë na stole stojałë kvjatë. Vjid przez wodemkłé lukji loł sę cepłą falą, vonjiło jezorem i kvjatami. Tak jô zjął z pjersë svoji ringraf rodu Młotkóv ze Sorbska a zarazem znak rodovi Zoborskjich na Zoborach, povjesoł go na scanje i rzekł:
— Kochom cebje, krolevjonko jezora, nad żëcé i nad vszestko, co dlo mje svjęté. Ringraf ten nje povroci na moją pjers, ale naleze won mjescé, chterno mu słuchô.
I jô czuł v ti chvjilë, że moja mova sę stała veraznô i czestô, jak voda ze zdroju.
Cze to bełë dnje, cze też tidzenje długji, com tam żeł na Glonku z moją krolevjonką, tego jô sobje nje vdarzę. Pjerszi i uwostatni roz v mojim żëcu wukochanô kobjeta wobdarovała mje mjiłoscą svoją.
Chadzałasma v ti pustinji vodni, jakbe nas le dvoje samich beło na svjece, patrzącë pod drzevami na njebo i vodę, a chvjila nom nje beła njigde długô. To znovu sedzałasma v bjołim pjosku na kraju i patrzała na jezoro. A kjej chdze daleko kanął czołen rebackji abo wodezvało sę szczekanjé psa z pod chałup ludzkjich, tej ma zdzevjonimi woczoma na sebje patrzała, jakbesma sę pitac chcała:
— Cze krom nas dvoje jesz są ludze na svjece? Jaż dnja jednigo, kjej jem vjińce z koczoróv kłodł na złoté vłose moji krolevjonkji, vëstrzeleło z poza nortu Szvedzkjigo Wostrovu chiże czołno, bjeżącë jak strzała v kjerunku Knjeji. Ledvjem wuzdrzoł a vszestka krev mje do serca zbjegła i kvjatë vëpadłë z mojich rąk.
Moja krolevjonka vjidzącô, żem zblodł, wobjęła mje szeję bjołim reminjem i ze strachem v głosu pitała:
— Cuż tobje, mój nodrogszi?
Ale jô njick nje wodrzekl le patrzeł: V czołnje jachoł Czernjik, naprocem jimu sedzała dovnô Trąbjinô v bestrich ruchnach i czervjoną mucką na głovje. Smjała sę rągającim smjechem i ceskała skarupë na vodę. Dzivni jakjis ludze provadzilë vjosla, a czołen bjeżoł tak chiże, że ledvje kanął a ju zgjinął za wostrovami.
A dzevczę zdrzącë mje v woczë, pitô:
— Cuż të tam vjidzisz, kochani mój?
— Nje vjidzałas të njick? — pitom sę.
— Njic!
— Anji tego czołna, co tak cliiże przebjeżało?
— Żodnigo czołna nje vjidzałam.
Ale jô vjedzoł v ti chvjilë, że to moje szczescé trvało nje będze, że grzech to szczescé rozbjije. Dlotego smutk srogji mje zaloł duszę a strach njeznani przed dzisem i jutrem podnjosł mje vłose na głovje.
Nje minęlo po tim anji kjile pocerzi, jak z daleka, chdze njebo stoji na zemji, kanęła vązkô czornô chmura. Zaczęła wona tak chiże pobjegac njebo, żesma woboje sę dzevovała, jak v woczach vjid dzenni gasnje.
Dzevczę vezdrzało na njebo doznanim wokjem. Ji delikatné nozdrza sę ruszałë i rzekła:
— Leci sarką!
Po chvjilë dodała!
—Tam ztąd jidze grzemot. Procem przërodzenjô jezoro ti scanë czorni nje zatrzimuje. Stari rebocë vkoł povjodają, że v takjim razu jidze burzô, jakô le co sto lôt spodô na ten nasz jezorovi svjat. Strasznô wona mô bëc i rebë bodej z głębji vërzucô na vjechrz. A jak minje, to brzegji i wostrovë nové pokazują lica. Tak je poszarpje!
Jak na potvjerdzenjé czężkji grzemot strząsł vjodrem, chterno jak wołov kładło sę na pjersë. Na czorni łavje chmur żołti, jak sarka, pase rozcągałë sę wod kuńca do kuńca. Co chvjilę rozdzerałë scanę wognjisté mołnje.
Ma dvoje sedzałasma cecho wokoma sebje v czężkjich meslach. Nje minęło poł godzenë a na svjece zapanovała noc, choc to beło le przipołnjé. Dzevczę vezdrzało na njebo, wuchveceło mje svoją cepłą rączką za dłoń i rzeklo:
— Zińdzma v doł! Burzô, chterna nachodzi, będze strasznô!
Tak ma zeszła. Ale v gorze nad nami grzemotë i łiskavjice zagrałë wognjistą pjesnją. Czuc beło, jak stari jason nad nami trząsł sę i jęczoł v korzinjach wod vjatru, chturen trząsł lasem i worzącë głębokjimi skjibami vodë, nekoł reczącé dunë na kraj. Wostrov nasz, v chternigo brzuchu ma sedzała, trząsł sę i zemja sę sepała, a cemnjicę, v chterni ma sedzała sami, rozdzeroł co chvjilę, jaż do woslepjenjô, zeloni vjid pjorunóv. V tim vjidze łiszczałë ku mje z ringrafa, zavjeszonigo na scanje, lica Matkji Boskji, gorzlevé, jak woczë sędzigo. Moja krolevjonka, zveczajno tak wodvożnô, cesnęła sę do mje, jak sarna vërzasłô. Krom wodvogji i krolevskji postavë beła wona jednak v ti chvjilë bojącą njevjastą. Rzekła:
— Tam na policzce przë łożku wojc njeboszczik przechovivoł gromnjicę. Vez ję, mój ricerzu, i zapolë, bo mje straszno. Znadz mjiłosc mje zmjenjiła na bojącą kobjetę, bo dovnji v lese njeroz bez wurzasu przeczekałam burzę pod lestami zchovanô, jak zając, i nji mogę rzec, żebem sę beła bojała.
Tak jô vstoł i zapoleł gromnjicę, chterna tero żoltim vjidem podzemną naszą jizbę wobsvjecała. Vonjô polonigo vosku rozchodzeła sę, jak v jizbje, chdze człovjek wumjerô.
A burzô na dvorze, bjicé pjorunóv, rëk dun i trząsenjé zemji anji na jeden momańt nje woprzestałë. Mogło sę zdovac, że lada chvjilę nad nami zarvje sę zemja i nas żevich pochovje, jak v grobje.
Ledvom tak pomesloł, tak zatrzęsła sę vkoł nas zemja i trzasło z taką njebivałą mocą, że wognje nom v woczach stanęłë a woboje nas podrzuceło v gorę. Zatrzeszczalë scanë jizbë naszi, zapadła sę całô scana wod jezora, wodemknąvszë szerokji vrota na jezoro, chterno ju nje vëzdrzało zburzoné vjatrem, ale tak, jakbe po njim v dzekjim tirzenju jezdzełë grzevjasté wukozkji, drzemjącé przode na dnje jezora, a tero zbudzoné burzą i grzemotem. Wodemkłą tero scaną vpadłë wone na nas i zalałë v wokamergnjenju zchronjisko nasze. Vjidzącë smjerc przed woczami, jô podskoczeł i zervoł ze scanë ringraf z Matką Boską i zavjeseł go na szeji moji krolevjonkji. Tej przëcesnąvszë ją do sebje, stanął jem na procem bjijąci mocë vód, a z pocerzem cechim na wustach zdrzałasma smjercë v woczë.
Ale ta njeprzëszła. Jakbe to beło wostatné klasnjęcé rękji rozgorzonigo Boga, grzemot popusceł i vjater. Le łiskavjice jesz co chvjilę wobsvjecałë dzekji szor na jezerze Ve vjidze łiskavjic vëstępovałë na chvjilę cemni brzegji Szvedzkjigo Wostrovu i dzivnich sztołtóv vojsko jałovcóv na vesokjim brzegu Zoborskjim. Razem z tim jakjis rożovi vjidë rozlevałë sę po vodach, jednostajni i krevavi, jak rzoze słuńca v dnje vjelgjigo mrozu. V tim mocnô duna vodë przebjegłszë przez naszą jizbę vëvaleła dvjerze do kuchnji pod korzinjami jasona. Ledvje te sę wodemkłë, a vjid straszni zaloł nas i cepło chopało, jak z pjeca. Jedno vezdrzenjé povjedzało mje, co sę stalo: Sklepjenjé nad jomą zarvało sę wod pjoruna, chturen zapoleł starodovni jason, paląci sę tero, jak vjelgô smolnjica pod njebo.
Ve vjetrze i wulevje, strzod vjidu krevavigo polącigo sę jasona i rozdzerającich njebo łiskavjic stojałasma dvoje wopuszczonich ludzi, trzimającë sę v remjonach, a valë jezora v nas bjiłë. Zemja pod nami a posova nad nami dregałë i trzeszczałë, jakbe nas v ti chvjilë chcałë pogrzebac. A ma nje vjedzała sobje radë.
V tim jedna taka vjelgô vëlała sę na nas i wuderzeła v naju czołnem, spłavjonim chdzes z pjosku. Moja krolevjonka, ledvje go wuzdrzała, porvała sę i wuchvaceła jego burtę mocnimi rękoma. Jô zdrzącë to, przëskoczeł i chveceł także. Gromadnimi sełami vëcignęłasma czołen do sebje. V njim leżałë dva vjosła i kjijonka.
— To moje czołno? — krzikało dzevczę mje do wucha przez rëk burze. — Przëtrzimej, mój drogji, a jô vëleję kjijonką vodę z njego.
Jedini to beł sposob vëdostanjô sę z jomë, chterna sę nad nami zapodała. Przez gonk, chternim jesma vjedno uwod kraju przëchodzeła, bjeżała tero dużô voda, chterna ju całé wognjisko mjała zalané. Nad wognjiskjem, ku njebu wodemkłim, poleł sę trzeszczącë stari jason i straszeł wognjem i vëvrocenjim. Zveczajną drogą naszą vrocëc sę nje beło możno. Przez wodemkłą scanę jedini retunk beł na jezoro. Pevńo Anjoł Stroż, litującë sę v sercu, nom ten czołen zesłoł.
Wobrocelësma go przodkjem do jezora i vësunąvszë na vodę, razem skoczełasma v njen. Koląbrovoł sę czołen srodze, ale dzevczę, zveczajné panovac na tich vodach, wutrzimało go v rovnoscë. Tej dało mje jedno vjosło i sadłasma wokoma sebje na łavje. Mocnimi wuderzenjami vjoseł vëdostałasma sę z pod kraju na dużą vodę. Priskało z vałóv na naju, jak v gorku z varem, a czołen skokoł, jak koń, kjej sę zapodô v smjegu albo na zibji, ale sę nje vëvroceł. Przez szor i rëk vód dzevczę mje krzikało do wucha.
— Robji tero, jak wode mje vjidzisz, cobe przodk czołna szedł procem valom, bo jinaczi naju voda zaleje abo dunë vëvrocą!
Naprocem vjidzec beło vesokji brzeg Zoborskji, ale ma vzęła kjerunk nje na nen brzeg, ale na wotvarłé jezoro. Dzub czołna vëchilivszë sę nad vodą, broł vałë vjechrzem, jak dzekô kaczka, pjerzącë v bjoli grzevë vałóv, kjej go podeszlë ze szorem. Ale bjegł spravnje. Vjosła nasze sę gjęlë do pęknjęcô wod czężkji proce, ale trzirnałë. Kjej jesma tak podprocovała sę jaż chdze po za Glonkjem wotmikała sę szerokô voda v stron Knjeji, rzekło dzevczę:
—Tero dej boczenjé! Wobrocëma sę v procemnim kjerunku. Vëjim vjosło a jô czołen zavrocę.
Wod jednigo ruszenjô vjosła czolen zatańcovoł na molu. Tero ju szła jazda z vałami, chterne nas njosłë nazod. Panna Klema kozała mje vëjąc vjosło, sama ale dovała kjerunk boczącô, be voda nas nje znjosła bliżij a bliżij ku Zoborskjim brzegom. Chiże naju tero bez proce njosłë vałë jezora, mruczącë jakbe ze spokojnoscë żesma so dała radę. Za kjile pocerzi zgrzetnęło dno czołna na pjosku pod nim laskjem vjelgjich jałovcóv na Zoborskjim brzegu.
Vëcignęłasma go dalek na brzeg, cobe go voda nje zabrała i szłasma dalij bez słova, serce pełne vdzęcznoscë do Boga za retunk ze smjertelnigo njebezpjeku.
Njedługo a przed nami kanęła vjelgô na Bożômęka postavjonô ręką moji krolevjonkji na pamjątkę, jak wojc v lińcuchach njevoli pruskji woddzękovoł sę ze sinem, jidącim na drugji svjat.
Tu jesma sę krom voli zatrzimała, a jô pitoł:
— Dokąd mje provadzisz, krolevjonko moja?
— Do dom — rzekło dzevczę.
Ale jô krąceł głovą, bom vjedzoł, żc wodtąd mje anji domu anji wubetku na svjece nje będze, jaż go nalezę v grobje. Słova mje nje chcałë jisc przez gardło, ale jô zebroł vszelką moc i jem povjedzoł:
— Dlo mje njima dodom, nodrogszô moja. Do cebje jisc njesposob be na cę nje sprovadzëc ludzkji wobmovë. Bo za svoją njevjastę vząc cebje nji mogę, kjej złi ludze mje zvjązelë z żadną i mje njemjiłą kobjetą. Ten vesokji krziż, chturen postavjiłas na pamjątkę strasznigo woddzękovanjô, nazevac mogłbe sę krziżem rozervanich serc, bo na tim molu ju po roz vtori dvoje ludzi sobje nobliższich jidze na procemni drogji, na chternich sę ju vjęcij nje zińdą. Może wurosnje kjedes pokolenjé, chternimu Smętk nie będze v stanje psuc drogji, bo przez dzirżkosc i cnotę zasłużi sobje na wopjekę Boską. Tej zaszkli vesoko na ti Bożimęce zamjast smutku i bolenjô vjid szczescô i redoscë.
I vezdrzałasma krom voli na szczit Bożimękji, chdze ji vjelgji remjona rozchodzełë sę, jakbe przëjąc chcałë vszelkji czężor ludzkji. I dzivo: Vjid sę szkleł vesoko na figurze Pana Jezusa, rożovi jak wod rzozóv jutrznji. Zdzevjoni vezdrzoł jô na jezoro. Ale tam naprocem na Glonku vesokjim płominjem jesz poleł sę stari jason, jak smolnjica stolemnô. Won dovoł ten rożanni blosk. Ale moja krolovô patrzącë także na ten poląci sę pomnjik naszigo szczescô przëboczeła sobje nasze rozińdzenjé sę i wobjęła mje sziję z vjelgjim płaczem. Ale mjała duszę poprovdze krolevską. Jak sę bo vëpłakała, vëprostovała svoję postavną wurodę, scesnęła mje rękę, jak z jakjim mocnim przërzeczenjim:
— Przed Bogjem jô tam bełam i wostanę na vjekji tvoją żoną. Cuż mje wobchodzi godanjé ludzkji. Ma dvoje jezdesma z rodu stolimóv, chternich drogji nje są jak drogji zveczajnich ludzi. Jidz z Bogjem, mój nodrogszi i jedini! Żoden przed tobą mje nje znoł, żoden po tobje mje znac nje będze. Tvój sin będze panem na Zoborach, a jak dorosnje. ringraf nasz rodovi zavjeszę na jego pjersach.
I tak ma dvoje sę rozeszła pod ną vesoką Bożąmęką. Z Glonka, jak vjelgô smolnjica, żgleł sę jason stari nad zavalonim gnjozdem naszigo krotkjigo szczescô.
 






XLIV
Jak v Svjętojańską noc na Łisce  stracilë Remus i Julka i jak tam dobeł Smętk.
Długô cenjô szła bokjem mje, kjej jem doszedł na dregji dzeń do vjelgjigo kaminja pod Vjeprznjicą i Wovsnjicami. Ludze wo njim mają povjostkę, że Złi Duch njosł go z dalekjich gór na skrzidłach, be njim zavalëc Vesoką Bromę Gduńską. Ale kjej kur zapjoł, moc go wopusceła i ze zemglałich pazur vëpodł kam tu na rozestajné drogji. Ale mje sę ti godce vjarë dac nje chcało, bo so wuvożom, żc go tu postavjił norod stolimóv na pamjatkę i znak. Bo rovno dalekô droga wod njego do starich vsóv: Gostomja, Skorzeva, Lubjani i rovno starigo mjasta Koscerznë. Jesz dziso dzivnimi znakami popjisani stoji won tam vcsoko v polu, ale jesz njicht movë tego pjisma nje przeczetoł.
Pod tim kaminjem jô wodpoczivoł. Przed zochodem słuńca muszoł jô jesz duńsc do Łiskji, bo gnało mje procem voli povjedzenje stari Julkji v nę straszną noc, kjej mój tovarzesz Trąba zgjinął smjercą:
— Ve Vileją Svjętigo Jana, kjej dzeń i noc sę zrovnają, będzesz të na Łisce. Wobrządk stari, jak żëcé ludzi na ti zemji, wobchodzeł będze lud. Dom cë tej mjecz i vjid, bes vjodł za sobą vëbranich svojigo norodu na vëbavjenjé zaklętigo zomku...
Dziso po vszeskjich gorach szekovelë wognje na vesokjich drągach, be je zapolic po całim kraju, jak noc sę położi na zemji. V dziseszi nocë paproc mjała zakviitnąc v głębokjim lese cudovnim kvjatem.
Ale cuż wona, staró Julka, mje krom tego povjedzała v ni zapadłi chace na smjegach?
— Ale jednigo cë dac nji mogę. Tego, co jak bliza morskô scigô wokrętë v brozdë jich dróg, tego, co jak wobrącz trzimô gromadę, tego, co duchom daje moc nad całami. To të som mjec muszisz!
— Cuż to, co jô som mjec muszę?
Nje vjedzoł jô na to wodpovjedzë i v meslach vzął jem sę i szedł dalij.
Na rozestajnich drogach przë starim smętorzu pod Gostomjem stojała v szarim vjidze cemnô postacejô cecho jak samotnô figura v polu. Naszedłszë krocij, poznoł jem starą Julkę. Vëcignęła wona do mje rękę i povjedzała:
— Vjedzałam, że przińdzesz, Vjitosłavje! Tero poj ze mną!
Nje provadzeła mje drogą przez vjes, le gorą przez Chochovatkę, jażesma zaszła na Łiskę wod stronë Rzepisk. Wuzdrzoł jem vesokji drąg, z chternigo sę zvjeszoł długji lińcuch, przërzeszoni do beczkji ze smołą. V dole, chdze droga provadzeła z Gostomja do Njesołovjic i do Długjigo jezora, zbjerało sę ludztva vjele. Julka stanęła wokoma mje. Ji zgarbjalô postacejô vëprostovała sę i jakbe wurosła. Ji bladé skarnje nabrałë vezdrzenjô jak no v Sorbsku, kjej zdrzała na mje ze starigo portretu Sidonja z rodu Borkóv. Ji woczë zaszłë cemną krosą aksamjętovą i głęboką, jak ją mô jezoro v głębokjim lese, v chternim podług ludzkji godkji spji na dnje njepojętô tajemnjica. Jak na mje timi woczoma vezdrzała, przëboczeło mje sę vezdrzenjé ludzi, chterni za kjile godzin konac mają. Lud tej movji, że mają ju vjeczné woczë. Ale wona ręką vëcignjętą zrobjiła krąg po podnjebju wod vschodu słuńca do zochodu i rzekła tak:
— Jak dalek dozdrzisz wokjem ve vjidze zachodzącigo słuńca, zemja to kamjannich svjodkóv minjonich vjekóv, zemja mogjił i grobóv. Beł takji czas, kjej na ti gorze łiszczoł sę vjid vjeczni, wod czego gora vzęła mjono Łiskji. Tam chdze za vesokjim brzegjem Długjigo jezora żolącô sę krevavo zachodzi wognjistô kula słuńca, trzëboczné stojało svjęté mjasto. V njim stolimovi lud budovoł svoje kontinë Bogu. Tam wodbivałë sę vjece, tam vëbjerelë starszi z ludu svojich ksążąt. A kjej vibor stanął, postavjilë vjelgji kaminje v kręgu na pamjątkę i znak. Dziseszé pokolenjé, wobzerającë te pamjątkji vjelgji przeszłoscë, dżivné wo njich plece godkji. A kjej naleze staré kamjanné żarna, na chternich młołë svjętą mąkę na wofjarę, bjerze je i poji v njich gąskji na woborze. Bo ten rod, chturen ne pamjątkji stovjoł i z nich żoren wofjarovoł, vëloł svoję krev v wobronje svobodë ti zemji, a ludek prosti, v njevolę vzęti przez cuzich panóv, zaboczeł wo jich znaczenju. Ale krev stolimóv jesz nje vëmarla le zataceła sę strzod szarigo ludztva. A ti, co z ni krevji pochodzą, staną jednigo dnja przë tich pamjątkach. A tej kaminje przemovją. Stoją wone tam wod tesąci lôt i żdają na svoję godzenę. Dzis, to noc cudu. A ten cud sę stanje, abo jô ti nocë nje przeżiję. Wudzirżë ducha, Vjitodłavje, i robji coc povjem. — Zdrzë noprzod v dol, co sę dzeje kol stóp gorë.
Vjidzoł jô wode vsë jidąci długji rząd dzevczęt i chlopokóv, za chternim njeksztołtnim karnem szlë starszi i dzecë. Na przodku njosł chłopok vesoko zeloné drzevo, wumajoné ve vjińce i kvjatë Za njim szedł z vjelgą statecznoscą przewodzani v bjołi płoszcz i korunę trzëkańczastą na głovje ksążę. Slode njego straszeł vezdrzenjim svojim, straszni całi, na czervjono wobleczoni kat, ze zakretą tvarzą zdrząci dvjema czornimi lukami navprost sebje. Vjelgji gołi mjecz njosł won przełożoni przez remję. Wokoma njego czorno wobleczoni sędza kroczeł z povogą vjelgą a za njimi całi rząd dzivnje vëstrojonich postaceji.
Podeszlë wonji pod gorę na szerokji plac, na chternim na vestrzodku vbjiti v zemję stojoł słup, na jeden łokc vesokji i vjińcami wokrąconi. Wustavjilë sę vkrąg jego i zaspjevelë pjesnją. Jak vëspjevelë, vëszedł kat z łiszczącim mjeczem przez remję i vëmjerzeł krokóv trzëdzesce vprzek i spak na placu. Vszescë sę przed njim rozstąpovelë, a won podnjosł zev i vołoł:
Rum! Rum! Z placu naszigo,  Cobe sę nje stało co złego!  Rozstąpta sę na krokóv trzëdzesce,  A va matkji svoje dzotkji strzeżce,  Cobe sę nje dostałë pod katovskji ręce  I nje konałë v wurzasu i męce  Za vistąpk, chteren pravo ve krvji mije,  Bo to nje kat, le svjęté pravo bjije.
Tero rakorz przërzeszoł kanję do słupa, a chłopocë jęlë spjevac:
Kanjo! Kanjo! Njeszczestlevô kanjo!  Vdarzisz të so, jak të v lese  Na vjetvje sedzała  I nama rągała, Kjej ma do dom konje gnalë i cebje złapalë?...  Vołałas të: pjic!  Tero cebje scic  Żdô ju kat ze smjercą v woku.  Wumrzesz, kanjo, po veroku  Za tvoje rąganjé,  Deszczu sprovodzanjé.  Njeszczestlevô kanjo!
Ledvje chłopocë wucechlë, podnjosł sę v bjołim płoszczu ksążę i movjił takji słova:
Va ludze ze vsë, Pocuż va sę tu zeszlë? Tec nje vjeta, co to znaczi Starodovni wobrządk takji, Bo v mogjiłach dovno zgnjilë, Co ten zveczoj stanovjilë. I njicht z żevich nom v dorunku Trojakjigo nje dô trunku, Chteren njese szczescé svjatu, — I paprocë kvjatu..... Pokąd trunk nen v duchóv mocë, Pokąd nje zakvjitł paprocë Szczescodajni kvjat! Grzeszi bjedni svjat! Pokąd będze człovjek błądzeł, Not sędzigo, be go sądzeł... Skłodom svoje rządë. Sędzo! Spravji sąde!...
Na to veszedł na veveższoné krzasło czorno wobleczoni sędza. Ale Julka wuchvaceła mje za remję i rzekła:
— Co të tam vjidzisz, to jak starodovni wobroz z chternigo krose spłavjił deszcz i vëpjiło słuńce. Przed vjele vjekami ten wobroz szkleł v całi krosë vjelgjigo i svjętigo wobrządku i rozprovjałë sę na njim vjelgji spravë. Będą wonji tero tam v dole sądzëc svoje małé spravë vjeskji a za svoje grzechë zetną kanję. Ale jak spadnje głova kanji pod katovskjim mjeczem, tej nochvatszi chłopok vëskoczi tu v gorę, zapoli beczkę i vëcignje ję na lińcuchu v gorę. Chvjila, a wuzdrzisz, jak na vszeskjich gorach vkoł zapolą sę vjidë, jak gvjozdë polącé, co zes łë z njeba na tę naszą zemję kaszubską. To ta chvjila. v chterni mosz żdac cudu. Vez tę paproc, chterną cë daję, a jak załisną wognje vkoł, tej krziknjij na tich v dole:
— Do mje !
V chternim z njich jesz kropla krevji stolimóv, ten do cebje sę garnąc będze. Tej podnjesesz tę paproc v gorę. A żeli Bog cë namjenjił i będzesz mjoł v duszë, co trzeba, tej cudovnigo vjidu kvjdt vëkvjitnje z paprocë v tvojim ręku Tej nje tile ni żevi z dołu do cebje sę garnac będą ale tam ze za jezora, z molu, chdze stojało svjęté mjasto, ruszą sę vjelgji kaminje, żdająci wod tesąci lôt i wuroczestim korovodem povędrują chiże, jak duchë do cebje na tę gorę, be sę wustavjic v kręgu v koł cebje i znovu zkamjenjec na znak, żes të vodz i krol ti zemji Tej mova tvoja sę stanie wostrô, jak stol, a czestô, jak zdrój a wogjiń tvojich woczu będze rządzeł sercami ludzi, jak woko słuńca słonjecznim kvjatem.
Vzął jem z dreżącą ręką paproc z rąk stari Julkji, a zdovało mje sę, że svjat dichac woprzestoł, njim nadińdze ta chvjila.
Zapoleł sę vjid na Łisce, załiszczałë po chvjilë, jak uwokjem dozdrzec, gorë vkoł. Ale mje v ti vjelgji łunje przëboczeła sę, jak żevô chvjila, kjedem sę rozchodzeł z moją krolevjonką pod vesoką Bożąmęką a z daleka na Glonku poleł sę, jak stolemnô smolnjica, jason na rozvalonim gnjozdze naszigo szczescô. Takô żałosc mje scesnęła serce, żem zaboczeł, chdze jezdem i poco. Zbudzeł mje trzosk poląci beczkji, chterna spadła, a pękłszë rozlała polącą smołę po gorze. V tim momańce vjidzoł jem, jak z nocë vëskoczeł chtos naksztolt nigo malarza ze Sorbska v długjim kołnjerzu i vesokjim kłobuku. Zabjelełë sę ku mje jego zębë a rągająci smjech rozległ sę, żem zaboczeł zavołac na ten lud:
— Do mje !
Lem trzimoł paproc v ręku i zdrzoł jak zdrevnjałi na to, co sę dzeje. Poznoł jô Czernjika. Takji won mje zaszedł ve Zvadze. Takji won sę szętoleł v samotnichace v smjegu ti nocë, kjej mój jedini tovarzesz wumrzec muszoł. Ale won machnął ręką i cesnął v polącą smołę jakjis proch, z chternigo szła vonjô jak z mocnigo trunku. Za njim vëskoczeło z nocë karno bestrich muzikańtóv i zaczęło grac jakąs dzeką notę. Lud z dołu, vjidem dzivnim i muziką przëchłosconi, przëbjegł i gromadzeł sę vkoł njego, a won spjevoł:
Nąże v tuńc! Nąże v tuńc!   Komediji vaszi kuńc!
A jak zaczęlë tańcovac podług notë jego muzikańtóv, won sę wobroceł do naju dvoje samotnje stojącich na stronje, Julkji i mje, i spjevoł do notë svojich groczi:
— Tańcuj, człeku, procuj, vroż Jako motel vjechrzem róż. Nje zdrzë na przodk, nje zdrzë v teł, Żebes kvjitł i długo żeł. Na krziżovkach puszczej voz, Chdze go koń i voznjik njosł, Bo tam v połnjé nocą, dnja Będze Zgodka pjilova. A kjej v woczë zazdrzisz ji: Drżij, człecze, drżij!
W krosnach robją. Dvoje prządk: Postavę na a na vątk —  Robją dzało ludzkjich dnji,  A jich woko k sobje zgli.  A jich zvada a jich szor  Straszni tkają v dzało vzor...  Jaż cë wurzas duszę zmgli:...  Tam cę Zgodka vprovadzi,  Żebe czołenk v ręce brac  I dzało tkac.
Komu duszę złomjił grzech,  Prządk go vëporaji smjech.  Nji czołenka anji vątk  Nje vërvje won z ręku prządk,  Chternich v dzało będze gnjev  Tkoł: Smjerc, Wurzas, Zdradę, Krev! Bo kjej varsztat dzejóv grzmji,  Słabi człovjek nje zradzi,  Le wupadnje v proch i kôł,  Z kęde won vstoł!...
Nje vdarzę sobje, co sę ze mną dzejało v ni chvjilë. Vjidzoł jô lud tańcująci vkoł Czernjika, a won stojoł ve vestrzodku njich, jak złi duch, chturen drużbuje na djoblim vjeselu. Vkoł na gorach żolełë sę wognje, ale mje serce zasłabło, jak wonge małimu knopu, kjej jem sę nje czuł przenjesc krolevjonkji do zaklętigo zomku. Paproc v moji ręce wopusceła lestë i vjędła. Kjej jem sę wobroceł za Julką, sedzała wona przëczupnjętô na zemji tak cechô i bez vszelkjigo poruszenjô, że mje cos tchnęło. Vezdrzoł jem v ji skarnje i vjidzoł wod razu, że nje żije. Woczë mjała zamklé a z bladich skarnji bjił mroz, chternigo wogrzac nje potrafjiłë łunë Smętkovigo wognja żolącigo sę szeroko po Łisce.
— Cud sę stanje abo jô ti nocë nje przeżiję! — tak uwona mje mjała movjonć.
Jô rozumjoł tero, że cud sę nje stoł z moji vjinë. Ve valce ze Smętkjem wo zaklęti zomk drugji trup legł na moji drodze, a jô przegroł spravę.
Tak jô sę zchileł i vzął letkji cało Julkji na remjona a strzelivszë jesz roz wokjem ku zgraji njesvjadomigo ludku, tańcującigo podług Smętkovi notë, jął zchodzec z gorë v doł ku vsë.
Pod Bożąmęką ve vsë położeł jem trupa Julkji, a tej jem szukoł voza i konji, be ję wodvjezc do ji vsë. Njedługom szukoł, bo Gostomje to vjes szlacheckô i pjerszi gbur z brzegu doł zaprzęgac, nje stracivszë słova.
Przez całą noc jô vjozł ję do Borzestova.
Chcoł jem ję pochovac vłosnim kosztem, ale szołtes mje powuczeł, że to sposobnô beła kobjeta, chterna v testamańce wobdzeleła i koscoł i bjednich gminë. Ale jô wostoł, be rzucëc gorsc zemji, njim sę grob zamknje nad tą dzivną kobjetą.
 






XLV Wostatni dnje Remusa.
Grob sę zamknął nad starą Julką a z nją na mojich nodzejach. Smętk dobeł na Łisce i zabroł v ręce vłodzę nad naszim ludem. Mój grzech na modrich vodach Vdzidzkjich zabroł mje moc cudu. Ale jesz cos jinszigo mje tam nje dostovało, wo czimem nje vjedzoł.
Z tegom sobje zdovoł spravę, kjedem, sedzącë v moji jizdebce pod dachem v Lipnje, pozeroł na dużi ladunk tovaróv, z chternimi jô so wudboł tero jisc na długji vanożenjé po Kaszubach.
— Ale cuż będze dalij? — pitoł jem sebje. — Czeż Smętk mô rządzec vjecznje v naszich dzejach, a lud kaszubskji mô gjinąc jak smjeg, chturen taje? Czeż lud nasz mô sę cofac jaż do bromë Smjercë i wostavjic po sobje le zapadlé zomkovjiska i mogjiłë, jak morze wustępującë wostovjô po sobje muł, skarupë i muszle?
Serce mje sę chcało pęknąc i chęc do żëcô mje wodeszła. Bełbem sobje v nen czas wodebroł żëcé bez pokusicela, kjejbem nje beł sę bojoł wobrazëc Boga na njebje, chturen Som je panem zëcô ludzkjigo.
Vjedni takji chvjilë zvątpjenjô wuzdrzołjô przez wokjenko naprocem pjękną głovę moji pjerszi krolevjonkji ze zomkovjiska v lese za woknami pałacu po drugji stronje drogji. Kanęła wona na jedno wuderzenjé serca, ale wod ji vjidzenjô povstoł mje przed woczami mój dzecinni vjek i sen zpod korunovani jarzębjinë. I przëszło mje do głovë:
— Kjej v tobje zapoleła moc Boskô volę vëbavjenjô zaklętigo zomku, czimuż ta sama moc nji mô ji zapolic v 1njannovłosich głovkach tich, co jesz dzecinnimi nożkoma bjegają po svjece?
Ta meslô dodała mje nodzeji i mocë, żebe strzimac dalij to żëcé jaż do kuńca, jakji svjętô volô Boskô mje mjała namjenjoné.
Szedłjem tede v svjat i vozeł ksążkji i bjałkovskji drobjozg wod mjasta do mjasta, wode vsë do vsé. A wob drogę zazeroł jem dzecom pod czuprinë v modri uwoczë, cze v njich nje wuzdrzę skrë Ormuzdovi. Bivało też, że mój duch mje kozoł zapitac tich małich:
— A chcołbe të vëbavjic zaklęti zomk?
— A chcołbe të przenjesc krolevjonkę przez głęboką vodę?
Ale dzecë, wucekalë wode mje na dravoka, bo sę mje bojałë. Starszi jim mjelë povjedzané, że Remus błądzi. A kjej jich chcelë wuspokojic strachem, tej jim zveklë movjic:
— Pożdejle! Przińdze Remus i veznje vas v mjech! Le roz jeden të, dlo chternigo jô pjiszę moje przigodë, dzeckjem bivszë, wodpovjedzołjes na moje pitanjé:
— Chcę!
Nje vjesz som, jak vjelgą pocechę vlołjes mje v nen czas v bjedné zvątpjałé serce. Bo dorosłim moje słovo beło jak granjé vjatru v suchich vjetvjach a namavjac jô jich nje smjoł, bo vjerziłë, że błądzę.
— Njechże ksążka do njich przemovji — rzekł jem do sebje kjej movë moji anji słuchac nje chcą!
Ale takjich ksążk, jakjich jôdlo njich pragnął, v ksęgarnjach nje beło. Dlotegojô vzął i napjisoł svoje żëcé, żebe skra Ormuzdovô sę na tich kartach przechovała, jak v zasepanim wognjisku, dlo cebje i tich, chterni takji skrë chovją v duszë.
Jezdem wudbë, że żëcé ludzkji jidze vkrąg. Zkąd vińdzesz porene dzecinnąnogą, tam sę vrocisz na vjeczor, podparłi kjijemvędrovnim... Chiże po ni spravje na Łisce lata zaczęłë mje mijac, a jô jich mijanjé poznovoł, le po durach v mojim vampsu, tim samim, v chternim jô przeżeł moje novjększé szczescé na Vdzidzkjich vodach i straszni wupodk na Łisce. Bom so wudboł nje zeblec tego vampsa jaż do trumë, bo to mundur, v chternim jô valczeł moję noczęższą valkę.
Jak modrô krosa mojigo vampsa bladła wod deszczu i słuńca, tak lata mazałë v moji pamjęcë dovné chvjile njedole i szczescô. Ale z początku nji mogł jem minąc stari, vesokji chojnë pod Lizokami, żebe mje żol nje scesnął serca za mojim vjesołim tovarzeszem Trąbą. Kjej jem z daleka z poza lasóv wuzdrzoł vesoką Bożąmękę na Zoborach, krev mje gorącim varem spłivała do serca. Jô vjedzoł, że tam matka — krolevjonka jezora — chovała potomka z rodu stolimóv — mojigo sena — na vojnę i bolenjé serca, bo jinszé przeznaczenjé rodovji stolimóv kvjitnąc nji może. Ale jô tam wobchodzeł z daleka, bo njico mje nje dozvolało dac pojigji bjednimu sercu.
Roz jô zabłądzeł nocą v lasach. Kjej jem vëszedł z lasa v komudnim vjidze napole nalozł jem sę pod trzema chojnami. Jedna stojała krzevô, jakbe chcała wucekac a nji mogła, a dvjeprosté. Ta krzevô mjała czubk jak mjotłę, jedna z tich prostich korunę jak kopjicę sana. Ta trzecô mjała jakbe szadą czuprinę gorą a pospode kozą brodę. Wudało to tak, jakbe trzë wukozkji na njeludnim molu sejmovałë. Ale mje na ten vjidok stanął przed woczoma mój żivot przed długjimi latami na Pustkovju. Ko to beł nen mol, chturen Mjichoł njeboszczik i naszi ludze na pustkovju zvelë studnją.
Tede jô sodł pod tirni chojnami i żdoł rena. A słonuszko vëchodzącé nad lasem wotmikało przede mną pjerszi kartë mojigo żëcô, jak sę wotmikają po długjich latach zapisané kartë zaboczoni ksążki z wobrozkaini i bojkami.
Tam v dole vëzeroł ze za gorë dach pustkovjô. Dalij szkleło sę jezoro a za njim czorni stojoł las. Tam v pravo szło pole pod bor, v chternim płinęła rzeka. Na nji splinęłë do mje ne bjołi kołpje. Za rzeką stoji zomkovjisko. Vedle njego vjedze starodovnô droga, zaboczonô przez dziseszich ludzi i chronjonô strachem, chterną ma z Mjichalem vërąbjilë dlo wostatni jazdë pana Jozva na smętorz v Lipnje. Cze tam też jesz nad jezorem stojała na dzekô jabłonka, chterna patrzeła na moję pjerszą bjitvę z Golijatem? Gvesno brzidem ju zarosł v lese nen mol, na chternim mje dobrô Marta zavjeseła szkaplerz na szeję i z płaczem wostała slode. Jak długo to beło, żem nji mogł zaboczëc krevavjąci sę przez zelenjiznę czervjoni stążkjiv ji vłosach, kjej jem mjedze nją i sobą wostavjił płenącą vodę ? Długji chvjilejô tam sedzoł skarnjev rękach wukreté, a spomnjenjô szlë ku mje, jak karno skorcóv woblotô jesinją jarzębjinę v polu. Przëszedł mje na woczë mój pon ze szligą leszczenovą nade mną stojąci, be mje vëdzelëc karę, pjes mój Gnjota, spjevanjé Mjichała v checzë, jak grzib stari sedząci v sadze, trąbjenjé jego rogu na zbłądzonigo i most, z chternigo mje strąceł v zemną vodę, be mje vëlekovac wod żołti choroscë. I gozdz v chlevje, chternim Złi Duch mje kuseł, jażem go sekjerą vbjił v scanę. I to zeloné wokjenko nad moją leżą, chdze jô moję pjerszą ksążkę czetoł Lizë i Gnjadimu i v zelonim vjidze wuzdrzoł krolevjonkę, chterni mova beła wodjętô, be nji mogła przëvołac retunku.
Kjej jem ręce wodjąl wod woczu, vjidzoł jem, jak dvu knopjikóv gnało dobetk na pastvjisko. Podeszlë ku mje i patrzilë na mje czekavimi woczoma. A mje beło, jakbe z woczu jednigo z njich patrzeła na mje Marta, jak no wona mje wobjod przënjesła na pole, kjej mje gbur tak srodze vëkoroł. Ale kjej jô dzecom kjivoł, tej vzęlë wucekac. Bo dzecë mje sę bojałë.
Ale jô wostoł, jakbe mje njico zatrzimało i zdrzoł dalij na ten pustkovjovi svjat. To won beł ten som, le tak małi mje sę tero zdovoł, kjej za dzecka beł mje dużim svjatem. Za chvjilę naszła bjałka a jô poznoł że to Marta. Tak jô vstoł i szedł ji naprocem. Dvaji knopjicë trzimelë sę ji szertucha. — Nje bójta sę! — rzekła wona do njich. — To je Remus, co jak va rosł tu na tim pustkovju. Nje povjadałam jô vama tile razi, jak won, małi bivszë jak va, dobeł na Golijace?
Tej dała mje rękę. A ma sobje zdrzała v woczë, ale nje vjedzała, co povjedzec. Bo mjedze nama stojała długô droga żecô, a ma na ji dvuch procemnich kuńcach. Rękę podac sobje mogłasma, ale dusze stojałë daleko wod sebje.
 — Remus! — rzekła wona. — Z tich, cos të znoł na pustkovju, żije le pon i panji. Krom njich jô i mój chłop Morcin. Ale tobje sę jesz słuchô zopjisem stari zegar z czeladni. Marcijanna przed smjercą zleceła, be go tobje dac. Ale won z ji smjercą woprzestoł chodzec. Jô cë go przenjesę, żeli chcesz.
— Przenjesë mje go, Marto! Jô go postavję v moji jizdebce, żebe dalij połikoł czas i mje przëboczeł lata na pustkovju. Chto vje, cze wone nje bełë krom vszeskjigo noszczeslevszé v mojim żëcu!
Zegar ten tero vjisi v moji jizdebce i połikô czas zaredzevjałą gordzelą, jak dovnji. Ale z njim przenjosł jem so chorosc, chterna mje na długji tidzenje polożeła na łożko, jakbe mscëc sę chcoł za to, żem przez te długji lata wo njego nje dboł. Pozeroł na mje, jak dovnji na pustkovju, a pokąd jô leżoł v gorączce, wopovjodoł mje dovné moje dzeje na pustkovju.
Po długjich tidzenjach wustąpjiła gorączka. Panji z naprocem pamjętała wo mje i posełała mocnjącé jedzenjé. Przëszedł dzeń, chdzem vstoł i zaczął chodzec po vsë.
Z jedni stronë budinku, v chternim mjeszkô szkolni, je gołi plac, chturen mjoł do rzekji wurzmę długą, leżącą do słuńca. Na ti wurzmje zabovjałë sę dzecë ze vsë. Leżało też tam vjele dużich korczi, vëkopanich przez bjednich ludzi wob zemę v lese, kjej jinszi robotë nje beło. Wob lato wonji na potrzebę je rąbjilë. Mjedze timi korczami zabovjałë sę dzeceska v zchovanigo i v zbłądzonigo, jak jim fantazejô dzecinnô do głovë njesła.
Tam i jô po moji choroscë vëgrzevoł sę na słuńcu. A dzecë — jak no dzece — pomału przëvekłë do mje i nje wucekałë. Ku reszce navetk wobsodivałë vkoł mje na wurzmje jak rój, bo jô jim wopovjodol bojkji.
I doznoł jem sę tede, a serce mje sę redovało, że dzecë moję godką rozumjeją, pokąd jô ze starszimi żodną mjarą sę nji mogł dogadac. Tak jo nim dzeckom wopovjodoł wo krolevjonce, chterną smok strzeże na vesokji vjeżë. Pjęknô wona i njeszczestlevô, ale ji godkji njicht nje rozumje, anji lud anji ricerze. Dlotego ji vëbavjic nji mogą Tej jô povjodoł wo zaklętim zomku godkę, zomku, chternigo strzegą trzë straszlevé wukozkji: Trud i Strach i Njevorto. Bjednimu pasturkovji wukoże sę krolevjonka tego zomku roz jeden na sto lôt i prosi, be ję przenjosł przez rzekę i przez ne straszedła. A kjej będze mjoł ducha i sełę, tej vëbavji zomk i będze krolem przë krolevjonce... Rosł na pustkovju za lasami pasturk małi, bjedni i bosi, i jimu sę krolevjonka wukozała. Won sę nje bojoł nich trzech straszedeł, ale ji jednak nje przenjosł, bo mu nje dostovało... Czeguż to?... VJARË.
Jak wod łiskavjice, tak sę mje tero v duszë rozvjidnjało przë tim wopovjodanju dzecom:
— Vjarë! Chterna jak bliza morskô scigô wokrętë v brozdë morskjich dróg, chterna jak pałąg trzimô gromadę i duchom daje moc nad całami. To beło to, co v nen dzeń straszni na Łisce Julka mje kozała mjec, czego mje dac nji mogła sama.
Ale ti vjarë v svoję moc i v svjętą spravę, ti jô nji mjoł ju jako małi pasturk pod wukorunovaną jarzębjiną. Dlotego jô przegrol spravę, a dobeł Smętk.
Ale dzecë, kjej jô sę namiszloł i patrzeł v svoję duszę, budzełë mje vołającë:
— Remus! Povjadej dalij!
 Ale jô sę vzął i szedł do dom, bo mje vjelgô njemoc zmogła, kjej jem dobeł tę provdę.
 
*          *          *
Na ti provdze dobeti skuńczełë sę pamjątkji, napjisané przez Remusa. Tak jem sę beł zaczetoł, żem nje postrzegł, jak noc mje przeszła na czetanju i vdarzëc sobjem nji mogł, kjede szkolni mje postavjił vjidna stole. Kjedem skuńczeł czetanjé, ludze vstojelë do robotë, a stari szkolni vëszedł i zgaseł vjid lampë, chturen sę kłoceł z dzennim vjidem. Vezdrzoł na mje i rzekł:
— Chcece vjedzec, jaksę skuńczeła valka Remusovô ze Smętkjem? Pojce na smętorz a wob drogę vom povjem:
— Wusodł Remus na drugji dzeń po dobëcu svoji provdë mjedze dzeckami na wurzmje, rod, że go lubją i słuchają. Gorąci zeszedł dzeń, jakbe grzemot i burzô jesz nadińsc mjałë. Jak won tam sedzoł, raptem drogą vedle wurzmë kanął voz v porę zbetnich konji zaprzęgłi i dudnjąc po vësuszoni glinjanni drodze jachoł v pole. Sedzoł v njim pon Czernjik, jadąci v jakjis spravje najedno z naszich pustkovji. Cze wod trzęsenjô voza cze też z jinszi prziczinë ruszeł sę jeden z dużich korczi na zberku wurzmë i jął sę kulac prosto na bavjącé sę dzecka. Remus, vjidzącë njebezpjek, zastavjił sę całim całem korczovji, ale wosłabłi choroscą, mogł go le strzimac v ten sposob, że sę doł nim przëdusëc, be wuchronjic dzecë. Na krzik dzeci zbjeglë sę ludze, vëcignęlë Remusa z pod korcza, krevją plującigo i ze złomanimi żebrami. Ledvje ksądz zdołoł zańsc, be mu wudzelëc wostatnich svjętich Sakramańtóv. Nje minęła godzena a Remus nje żeł. Ale ledvje vëszedł ksądz wod njego, doł sę czuc przë svjecącim słuńcu krotkji, ale mocni grzemot. Ludze patrzilë po njebje i pokozivelë małą chmurkę za vsą, z chterni gvesno pjorun wuderzeł. Nje trvało długo a ten som voz, chturen poruszeł korczem i beł przicziną smjercë Remusa, v konje jak szoloni przënekoł do vsë. V njim leżoł czorni jak smoła, zastrzeloni pjorunem z jasnigo njeba, pon Czernjik. Dzevovelë sę vszescë, że anji konjom anji voznjikovji njick sę nje stało.
Dzivné są drogji i sądë Boskji!
Wob ten czas ma stanęła na smętorzu. Krziż stojoł na vëstrojonim kvjotkami grobje z napjisem:
Remus, ricerz kaszubskji
— Ten krziż postavjiła panji Zobór — rzekł szkolni. —Wona też z chłopokjem przë boku dbaje wo grob i przëchodzi modlic sę na njim. Ta, chterną żenjic zmuszilë podstępem gburzë za radą Czernjika, Trąbjinô wumarła v trzecą roczezną smjercë svojigo chłopa. Dzis spomjec gburom wo tim, to jim vstid. Bo po smjercë Remusa jednak jednimu i drugjimu do głovë przëszło, że ten njeboszczik beł czims vjęcij njiż za co go mjelë, i że nje won błądzeł, le jich rozumk beł za letkji, be tę vjelgą duszą rozumjec.
Takji beło żëcé i takjich przigód doznoł, njepoznani za dnji żëcô, Remus.